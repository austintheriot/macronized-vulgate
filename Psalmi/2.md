1 Quārē fremuērunt gentēs, et populī meditātī sunt inānia?

2 Astitērunt rēgēs terrae, et prīncipēs convēnērunt in ūnum adversus Dominum, et adversus chrīstum ejus.

3 Dīrumpāmus vincula eōrum, et prōjiciāmus ā nōbīs jugum ipsōrum.

4 Quī habitat in caelīs irrīdēbit eōs, et Dominus subsannābit eōs.

5 Tunc loquētur ad eōs in īrā suā, et in furōre suō conturbābit eōs.

6 Ego autem cōnstitūtus sum rēx ab eō super Siōn[^1], montem sānctum ejus, praedicāns praeceptum ejus.

7 Dominus dīxit ad mē: Fīlius meus es tū; ego hodiē genuī tē.

8 Postulā ā mē, et dabō tibi gentēs haerēditātem tuam, et possessiōnem tuam terminōs terrae.

9 Regēs eōs in virgā ferreā, et tamquam vās figulī cōnfringēs eōs.

10 Et nunc, rēgēs, intelligite; ērudīminī, quī jūdicātis terram.

11 Servīte Dominō in timōre, et exsultāte eī cum tremōre.

12 Apprehendite disciplīnam, nēquandō īrāscātur Dominus, et pereātis dē viā jūstā.

13 Cum exārserit in brevī īra ejus, beātī omnēs quī cōnfīdunt in eō.

[^1]: ? (from Greek Σιών)
