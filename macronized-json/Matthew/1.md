1 **Liber** generātiōnis Jēsū Chrīstī fīliī Dāvīd, fīliī Abraham.
2 Abraham genuit Isaac. Isaac autem genuit Jācōb. Jācōb autem genuit Jūdam, et frātrēs ejus.
3 Jūdās autem genuit Phārēs, et Zaram dē Thamar. Phārēs autem genuit Esrōn. Esron autem genuit Āram.
4 Āram autem genuit Aminadab. Aminadab autem genuit Naassōn. Naasson autem genuit Salmōn.
5 Salmōn autem genuit Booz dē Rahab. Booz autem genuit Obed ex Ruth. Obed autem genuit Jesse. Jesse autem genuit Dāvīd rēgem.
6 Dāvīd autem rēx genuit Salomōnem ex **eā** quæ fuit Uriæ.
7 Salomōn autem genuit Roboam. Roboam autem genuit Abiam. Abiās autem genuit Asa.
8 Asa autem genuit Josophat. Josophat autem genuit Joram. Joram autem genuit Oziam.
9 Oziās autem genuit Joatham. Joatham autem genuit Achaz. Achaz autem genuit Ezechiam.
10 Ezechiās autem genuit **Mānāssen**. Mānāssēs autem genuit Amōn. Amōn autem genuit Josiam.
11 Josiās autem genuit Jechōniam, et frātrēs ejus in trānsmigrātiōne Babylōnis.
12 Et post trānsmigrātiōnem Babylōnis: Jechōniās genuit Salathiel. Salathiel autem genuit Zorobabēl.
13 Zorobabel autem genuit Abiud. Abiud autem genuit Eliacim. Eliacim autem genuit Azor.
14 Azor autem genuit Sadoc. Sadoc autem genuit Achim. Achim autem genuit Eliud.
15 Eliud autem genuit Eleazar. Eleazar autem genuit Mathan. Mathan autem genuit Jācōb.
16 Jācōb autem genuit Joseph **virum** **Mariæ**, dē **quā** **nātus** **est** Jēsus, quī vocātur Chrīstus.
17 Omnēs itaque generātiōnēs ab Abraham usque ad Dāvīd, generātiōnēs quātuordecim: et ā Dāvīd usque ad trānsmigrātiōnem Babylōnis, generātiōnēs quātuordecim: et ā trānsmigrātiōne Babylōnis usque ad Chrīstum, generātiōnēs quātuordecim.
18 Chrīstī autem generātiō sīc erat: cum **esset** **dēspōnsāta** māter ejus **Maria** Joseph, antequam convenīrent **inventa** **est** in uterō habēns dē Spīritū Sānctō.
19 Joseph autem vir ejus cum **esset** jūstus, et nōllet eam **trādūcere**, voluit **occultē** **dīmittere** eam.
20 Hæc autem eō cōgitante, ecce angelus Dominī appāruit in somnīs **eī**, dīcēns: Joseph, fīlī Dāvīd, nōlī timēre accipere **Mariam** conjugem tuam: quod enim in **eā** nātum **est**, dē Spīritū Sānctō **est**.
21 Pariet autem fīlium: et vocābis **nōmen** ejus Jēsum: ipse enim salvum faciet **populum** suum ā **peccātīs** eōrum.
22 **Hoc** autem **tōtum** factum **est**, ut adimplērētur quod dictum **est** ā Dominō per prophētam dīcentem:
23 Ecce virgō in uterō habēbit, et pariet fīlium: et vocābunt **nōmen** ejus Emmanuel, quod **est** interpretātum Nōbīscum Deus.
24 Exsurgēns autem Joseph ā somnō, fēcit sīcut præcēpit **eī** angelus Dominī, et accēpit conjugem suam.
25 Et nōn cognōscēbat eam dōnec peperit fīlium suum prīmōgenitum: et vocāvit **nōmen** ejus Jēsum.