# **EPISTULA** Ī **IŌANNIS**

[1](#1) [2](#2) [3](#3) [4](#4) [5](#5)

## 1

1 Quod fuit ab initiō, quod audīvimus, quod vīdimus oculīs nostrīs, quod perspeximus, et **manūs** nostrae contrectāvērunt dē verbō vītae

2 — et **vīta** appāruit, et vīdimus et testāmur et annūntiāmus vōbīs vītam aeternam, quae erat **cōram** Patre et appāruit nōbīs —

3 quod vīdimus et audīvimus, annūntiāmus et vōbīs, ut et vōs commūniōnem habeātis nōbīscum. Commūniō autem **nostra** **est** cum Patre et cum Fīliō eius Iēsū Chrīstō.

4 Et haec scrībimus nōs, ut gaudium nostrum sit plēnum.

5 Et haec **est** annūntiātiō, quam audīvimus ab eō et annūntiāmus vōbīs, quoniam Deus lūx **est**, et tenebrae in eō nōn sunt ūllae.

6 Sī **dīxerīmus** quoniam commūniōnem habēmus cum eō, et in tenebrīs ambulāmus, mentīmur et nōn facimus vēritātem;

7 sī autem in **lūce** ambulēmus, sīcut ipse **est** in **lūce**, commūniōnem habēmus ad invicem, et sanguis Iēsū Fīliī eius mundat nōs ab omnī peccātō.

8 Sī **dīxerīmus** quoniam peccātum nōn habēmus, nosmetipsōs sēdūcimus, et **vēritās** in nōbīs nōn **est**.

9 Sī cōnfiteāmur **peccāta** **nostra**, **fidēlis** **est** et iūstus, ut remittat nōbīs **peccāta** et ēmundet nōs ab omnī **iniūstitiā**.

10 Sī **dīxerīmus** quoniam nōn peccāvimus, mendācem facimus eum, et verbum eius nōn **est** in nōbīs.

## 2

1 Fīliolī meī, haec scrībō vōbīs, ut nōn peccētis. Sed sī **quis** peccā verit, advocātum habēmus ad Patrem, Iēsum Chrīstum iūstum;

2 et ipse **est** propitiātiō prō **peccātīs** nostrīs, nōn prō nostrīs autem tantum sed etiam prō tōtīus mundī.

3 Et in **hōc** cognōscimus quoniam nōvimus eum: sī **mandāta** eius servēmus.

4 Quī dīcit: ”**Novī** eum”, et **mandāta** eius nōn servat, mendāx **est**, et in istō **vēritās** nōn **est**;

5 quī autem servat verbum eius, **vērē** in **hōc** **cāritās** Deī **cōnsummāta** **est**. In **hōc** cognōscimus quoniam in ipsō sumus.

6 Quī dīcit sē in ipsō **manēre**, dēbet, sīcut ille ambulāvit, et ipse ambulāre.

7 Cārissimī, nōn mandātum novum scrībō vōbīs sed mandātum vetus, quod habuistis ab initiō: mandātum vetus **est** verbum, quod audīstis.

8 Vērumtamen mandātum novum scrībō vōbīs, quod **est** vērum in ipsō et in vōbīs, quoniam tenebrae trānseunt, et lūmen vērum iam lūcet.

9 Quī dīcit sē in **lūce** **esse**, et frātrem suum ōdit, in tenebrīs **est** usque adhūc.

10 Quī dīligit frātrem suum, in lūmine **manet**, et scandalum **eī** nōn **est**;

11 quī autem ōdit frātrem suum, in tenebrīs **est** et in tenebrīs ambulat et nescit quō **vadat**, quoniam tenebrae obcaecāvērunt oculōs eius.

12 Scrībō vōbīs, fīliolī: **Remissa** sunt vōbīs **peccāta** propter **nōmen** eius.

13 Scrībō vōbīs, patrēs: **Nōstis** eum, quī ab initiō **est**. Scrībō vōbīs, adulēscentēs: Vīcistis Malignum.

14 Scrīpsī vōbīs, parvulī: **Nōstis** Patrem. Scrīpsī vōbīs, patrēs: **Nōstis** eum, quī ab initiō **est**. Scrīpsī vōbīs, adulēscentēs: Fortēs **estis**, et verbum Deī in vōbīs **manet**, et vīcistis Malignum.

15 Nōlīte **dīligere** mundum neque **ea**, quae in mundō sunt. Sī **quis** dīligit mundum, nōn **est** **cāritās** Patris in eō;

16 quoniam omne, quod **est** in mundō, **concupiscentia** **carnis** et **concupiscentia** oculōrum et **iactantia** dīvitiārum, nōn **est** ex Patre, sed ex mundō **est**.

17 Et mundus trānsit, et **concupiscentia** eius; quī autem facit voluntātem Deī, **manet** in aeternum.

18 Fīliolī, **novissima** **hōra** **est**; et sīcut audīstis quia antichrīstus **venit**, **ita** nunc antichrīstī multī adsunt, unde cognōscimus quoniam **novissima** **hōra** **est**.

19 Ex nōbīs prōdiērunt, sed nōn erant ex nōbīs, nam sī fuissent ex nōbīs, permānsissent nōbīscum; sed ut manifestārētur quoniam illī omnēs nōn sunt ex nōbīs.

20 Sed vōs ūnctiōnem habētis ā Sānctō et **scītis** omnēs.

21 Nōn scrīpsī vōbīs quasi nescientibus vēritātem sed quasi scientibus eam, et quoniam omne mendācium ex vēritāte nōn **est**.

22 **Quis** **est** mendāx, **nisi** **is** quī negat quoniam Iēsūs **est** Chrīstus? **Hic** **est** antichrīstus, quī negat Patrem et Fīlium.

23 **Omnis**, quī negat Fīlium, nec Patrem habet; quī cōnfitētur Fīlium, et Patrem habet.

24 Vōs, quod audīstis ab initiō, in vōbīs permaneat; sī in vōbīs permānserit, quod ab initiō audīstis, et vōs in Fīliō et in Patre manēbitis.

25 Et haec **est** reprōmissiō, quam ipse pollicitus **est** nōbīs: vītam aeternam.

26 Haec scrīpsī vōbīs dē eīs, quī sēdūcunt vōs.

27 Et vōs, ūnctiōnem, quam accēpistis ab eō, **manet** in vōbīs, et nōn necesse habētis, ut aliquis doceat vōs; sed sīcut ūnctiō ipsīus docet vōs dē omnibus, et vērum **est**, et nōn **est** mendācium, et, sīcut docuit vōs, **manētis** in eō.

28 Et nunc, fīliolī, manēte in eō, ut, cum appāruerit, habeāmus fīdūciam et nōn cōnfundāmur ab eō in adventū eius.

29 Sī **scītis** quoniam iūstus **est**, scītōte quoniam et **omnis**, quī facit iūstitiam, ex ipsō **nātus** **est**.

## 3

1 Vidēte quālem cāritātem **dedit** nōbīs Pater, ut fīliī Deī nōmine mur, et sumus! Propter **hōc** mundus nōn cognōscit nōs, quia nōn cognōvit eum.

2 Cārissimī, nunc fīliī Deī sumus, et nōndum manifestātum **est** quid erimus; scīmus quoniam, cum ipse appāruerit, similēs **eī** erimus, quoniam vidēbimus eum, sīcuti **est**.

3 Et **omnis**, quī habet spem hanc in eō, pūrificat sē, sīcut ille pūrus **est**.

4 **Omnis**, quī facit peccātum, et inīquitātem facit, quia peccātum **est** inīquitās.

5 Et **scītis** quoniam ille appāruit, ut **peccāta** tolleret, et peccātum in eō nōn **est**.

6 **Omnīs**, quī in eō **manet**, nōn peccat; **omnis**, quī peccat, nōn vīdit eum nec nōvit eum.

7 Fīliolī, nēmō vōs sēdūcat. Quī facit iūstitiam, iūstus **est**, sīcut ille iūstus **est**;

8 quī facit peccātum, ex Diabolō **est**, quoniam ā prīncipiō Diabolus peccat. Propter **hōc** appāruit Fīlius Deī, ut dissolvat **opera** Diabolī.

9 **Omnīs**, quī **nātus** **est** ex Deō, peccātum nōn facit, quoniam sēmen ipsīus in eō **manet**; et nōn potest peccāre, quoniam ex Deō **nātus** **est**.

10 In **hōc** manifēstī sunt fīliī Deī et fīliī Diabolī: **omnis**, quī nōn facit iūstitiam, nōn **est** ex Deō, et quī nōn dīligit frātrem suum.

11 Quoniam haec **est** annūntiātiō, quam audīstis ab initiō, ut dīligāmus alterutrum.

12 Nōn sīcut Cāīn: ex Malignō erat et **occīdit** frātrem suum. Et propter quid **occīdit** eum? Quoniam **opera** eius **maligna** erant, frātris autem eius **iūsta**.

13 Nōlīte mīrārī, frātrēs, sī ōdit vōs mundus.

14 Nōs scīmus quoniam trānsīvimus dē morte in vītam, quoniam dīligimus frātrēs; quī nōn dīligit, **manet** in morte.

15 **Omnis**, quī ōdit frātrem suum, **homicīda** **est**, et **scītis** quoniam **omnis** **homicīda** nōn habet vītam aeternam in sēmetipsō manentem.

16 In **hōc** nōvimus cāritātem, quoniam ille prō nōbīs animam suam posuit; et nōs dēbēmus prō frātribus animās **pōnere**.

17 Quī habuerit substantiam mundī et vīderit frātrem suum necesse habēre et clauserit vīscera **sua** ab eō, quōmodo **cāritās** Deī **manet** in eō?

18 Fīliolī, nōn dīligāmus verbō nec **linguā** sed in opere et vēritāte.

19 In **hōc** cognōscēmus quoniam ex vēritāte sumus, et in cōnspectū eius plācābimus **corda** **nostra**,

20 quoniam sī reprehenderit nōs cor, maior **est** Deus **corde** nostrō et cognōscit omnia.

21 Cārissimī, sī cor nostrum nōn reprehenderit nōs, fīdūciam habēmus ad Deum

22 et, quodcumque **petierimus**, accipimus ab eō, quoniam **mandāta** eius cūstōdīmus et **ea**, quae sunt **placita** **cōram** eō, facimus.

23 Et **hoc** **est** mandātum eius, ut crēdāmus nōminī Fīliī eius Iēsū Chrīstī et dīligāmus alterutrum, sīcut **dedit** mandātum nōbīs.

24 Et, quī servat **mandāta** eius, in ipsō **manet**, et ipse in eō; et in **hōc** cognōscimus quoniam **manet** in nōbīs, ex Spīritū, quem nōbīs **dedit**.

## 4

1 Cārissimī, nōlīte omnī spīrituī **crēdere**, sed **probātē** **spīritus** sī ex Deō sint, quoniam multī pseudoprophētae prōdiērunt in mundum.

2 In **hoc** cognōscitis Spīritum Deī: **omnis** **spīritus**, quī cōnfitētur Iēsum Chrīstum in carne vēnisse, ex Deō **est**.

3 Et **omnis** **spīritus**, quī nōn cōnfitētur Iēsum, ex Deō nōn **est**; et **hoc** **est** antichrīstī, quod audīstis quoniam **venit**, et nunc iam in mundō **est**.

4 Vōs ex Deō **estis**, fīliolī, et vīcistis eōs, quoniam maior **est**, quī in vōbīs **est**, quam quī in mundō.

5 Ipsī ex mundō sunt; ideō ex mundō loquuntur, et mundus eōs audit.

6 Nōs ex Deō sumus. Quī cognōscit Deum, audit nōs; quī nōn **est** ex Deō, nōn audit nōs. Ex **hōc** cognōscimus Spīritum vēritātis et spīritum errōris.

7 Cārissimī, dīligāmus invicem, quoniam **cāritās** ex Deō **est**; et **omnis**, quī dīligit, ex Deō **nātus** **est** et cognōscit Deum.

8 Quī nōn dīligit, nōn cognōvit Deum, quoniam Deus **cāritās** **est**.

9 In **hōc** appāruit **cāritās** Deī in nōbīs, quoniam Fīlium suum ūnigenitum mīsit Deus in mundum, ut vīvāmus per eum.

10 In **hōc** **est** **cāritās**, nōn quasi nōs **dīlēxerīmus** Deum, sed quoniam ipse dīlēxit nōs et mīsit Fīlium suum propitiātiōnem prō **peccātīs** nostrīs.

11 Cārissimī, sī sīc Deus dīlēxit nōs, et nōs dēbēmus alterutrum **dīligere**.

12 Deum nēmō vīdit umquam; sī dīligāmus invicem, Deus in nōbīs **manet**, et **cāritās** eius in nōbīs **cōnsummāta** **est**.

13 In **hōc** cognōscimus quoniam in ipsō **manēmus**, et ipse in nōbīs, quoniam dē Spīritū suō **dēdit** nōbīs.

14 Et nōs vīdimus et testificāmur quoniam Pater mīsit Fīlium salvātōrem mundī.

15 Quisque cōnfessus fuerit: ”Iēsūs **est** Fīlius Deī”, Deus in ipsō **manet**, et ipse in Deō.

16 Et nōs, quī crēdidimus, nōvimus cāritātem, quam habet Deus in nōbīs. Deus **cāritās** **est**; et, quī **manet** in cāritāte, in Deō **manet**, et Deus in eō **manet**.

17 In **hōc** **cōnsummāta** **est** **cāritās** nōbīscum, ut fīdūciam habeāmus in **diē** iūdiciī; quia sīcut ille **est**, et nōs sumus in **hōc** mundō.

18 Timor nōn **est** in cāritāte, sed **perfecta** **cāritās** forās mittit timōrem, quoniam timor poenam habet; quī autem timet, nōn **est** cōnsummātus in cāritāte.

19 Nōs dīligimus, quoniam ipse prior dīlēxit nōs.

20 Sī **quis** dīxerit: ”Dīligō Deum”, et frātrem suum ōderit, mendāx **est**; quī enim nōn dīligit frātrem suum, quem videt, Deum, quem nōn videt, nōn potest **dīligere**.

21 Et **hoc** mandātum habēmus ab eō, ut, quī dīligit Deum, dīligat et frātrem suum.

## 5

1 **Omnis**, quī crēdit quoniam Iēsūs **est** Chrīstus, ex Deō **nātus** **est**; et **omnis**, quī dīligit Deum, quī genuit, dīligit et eum, quī **nātus** **est** ex eō.

2 In **hōc** cognōscimus quoniam dīligimus nātōs Deī, cum Deum dīligāmus et **mandāta** eius faciāmus.

3 Haec **est** enim **cāritās** Deī, ut **mandāta** eius servēmus; et **mandāta** eius gravia nōn sunt,

4 quoniam omne, quod nātum **est** ex Deō, vincit mundum; et haec **est** **victōria**, quae vīcit mundum: **fidēs** **nostra**.

5 **Quis** **est** quī vincit mundum, **nisi** quī crēdit quoniam Iēsūs **est** Fīlius Deī?

6 **Hic** **est**, quī **venit** per aquam et sanguinem, Iēsūs Chrīstus; nōn in **aquā** **sōlum** sed in **aquā** et in sanguine. Et **Spīritus** **est**, quī testificātur, quoniam **Spīritus** **est** **vēritās**.

7 Quia trēs sunt, quī testificantur:

8 **Spīritus** et **aqua** et sanguis; et hī trēs in ūnum sunt.

9 Sī testimōnium hominum accipimus, testimōnium Deī maius **est**, quoniam **hoc** **est** testimōnium Deī, quia testificātus **est** dē Fīliō suō.

10 Quī crēdit in Fīlium Deī, habet testimōnium in sē. Quī nōn crēdit Deō, mendācem facit eum, quoniam nōn crēdidit in testimōnium, quod testificātus **est** Deus dē Fīliō suō.

11 Et **hoc** **est** testimōnium, quoniam vītam aeternam **dēdit** nōbīs Deus, et haec **vīta** in Fīliō eius **est**.

12 Quī habet Fīlium, habet vītam; quī nōn habet Fīlium Deī, vītam nōn habet.

13 Haec scrīpsī vōbīs, ut sciātis quoniam vītam habētis aeternam, quī **crēditis** in **nōmen** Fīliī Deī.

14 Et haec **est** **fīdūcia**, quam habēmus ad eum, quia sī quid **petierīmus** secundum voluntātem eius, audit nōs.

15 Et sī scīmus quoniam audit nōs, quidquid **petierimus**, scīmus quoniam habēmus petītiōnēs, quās postulāvimus ab eō.

16 Sī **quis** videt frātrem suum peccāre peccātum nōn ad mortem, petet, et dabit **eī** Deus vītam, peccantibus nōn ad mortem. **Est** peccātum ad mortem; nōn prō illō **dīcō**, ut roget.

17 **Omnis** **iniūstitia** peccātum **est**, et **est** peccātum nōn ad mortem.

18 Scīmus quoniam **omnīs**, quī **nātus** **est** ex Deō, nōn peccat, sed ille, quī **genitus** **est** ex Deō, cōnservat eum, et Malignus nōn tangit eum.

19 Scīmus quoniam ex Deō sumus, et mundus **tōtus** in Malignō **positus** **est**.

20 Et scīmus quoniam Fīlius Deī **venit** et **dēdit** nōbīs sēnsum, ut cognōscāmus eum, quī vērus **est**; et sumus in eō, quī vērus **est**, in Fīliō eius Iēsū Chrīstō. **Hic** **est** quī vērus **est**, Deus et **vīta** **aeterna**.

21 Fīliolī, **cūstōdīte** vōs ā simulācrīs!


