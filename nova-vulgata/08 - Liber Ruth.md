# LIBER RUTH

[1](#1) [2](#2) [3](#3) [4](#4)

## 1

1 In diēbus, quandō iūdicēs praeerant, **facta** **est** famēs in **terrā**. Abiitque homō dē Bethlehem Iūdae, ut peregrīnārētur in regiōne Moabitidē cum uxōre **suā** ac duōbus **līberīs**.

2 Ipse vocābātur Elimelech et uxor eius Noēmī et duo fīliī alter Mahalōn et alter Chelīōn Ephrathaēī dē Bethlehem Iūdae. Ingressīque regiōnem Moabitidem **morābantur** ibi.

3 Et mortuus **est** Elimelech marītus Noēmī, remānsitque **ipsa** cum fīliīs,

4 quī accēpērunt uxōrēs Moabitidās, quārum **ūna** vocābātur Orpha, **altera** Ruth; mānsēruntque ibi decem **ferē** annīs.

5 Et ambō mortuī sunt, Mahalōn vidēlicet et Chelīōn; remānsitque mulier **orbāta** duōbus **līberīs** ac marītō.

6 Et surrēxit, ut in patriam pergeret cum **utrāque** nurū **suā** dē regiōne Moabitidē; audierat enim quod respexisset Dominus **populum** suum et dedisset eīs **ēscās**.

7 **Ēgressa** **est** itaque dē locō peregrīnātiōnis suae cum **utrāque** nurū et, iam in **viā** **positā** revertendī in terram Iūdae,

8 dīxit ad eās: ”**Ite** in domum mātris vestrae; faciat Dominus vōbīscum misericordiam, sīcut fēcistis cum mortuīs et mēcum:

9 det vōbīs invenīre requiem in domibus **virōrum**, quōs sortītūrae **estis**”. Et **ōsculāta** **est** eās. Quae **ēlevātā** vōce flēre coepērunt

10 et **dīcere**: ”Tēcum pergēmus ad **populum** tuum”.

11 Quibus **illa** respondit: ”Revertiminī, fīliae meae; cūr venītis mēcum? Num **ultrā** habeō fīliōs in uterō meō, ut virōs ex mē spērāre possītis?

12 Revertiminī, fīliae meae, ābīte; iam enim senectūte **cōnfecta** sum nec **apta** vinculō coniugālī; etiamsī possem hāc nocte concipere et **pārēre** fīliōs,

13 numquid exspectāre **vēlitis** et abstinēre vōs ā mātrimōniō, dōnec crēscant et annōs impleant pūbertātis? Nōlīte, quaesō, fīliae meae; quia amāritūdō **est** mihi **magis** quam vōbīs, et **ēgressa** **est** **manus** Dominī contrā mē”.

14 **Ēlevātā** igitur vōce, rūrsum flēre coepērunt. Orpha **ōsculāta** socrum **est** ac reversā; Ruth autem adhaesit socruī suae.

15 Cui dīxit Noemī: ”Ēn reversā **est** **cognāta** **tua** ad **populum** suum et ad deōs suōs; **vāde** cum **eā**”.

16 Quae respondit: “Nōlī īnstāre mihi, ut relinquam tē et abeam; quōcumque **perrēxerīs**, pergam; ubi **mōrāta** **fuerīs**, et ego pariter **morābor**: **populus** tuus **populus** meus et Deus tuus Deus meus.

17 Quae tē morientem **terrā** suscēperit, in **eā** moriar ibique locum accipiam sepultūrae. Haec mihi faciat Dominus et haec addat, sī nōn **sōla** mors mē et tē sēparāverit”.

18 Vidēns ergō Noēmī quod obstinātō Ruth animō dēcrēvisset sēcum **pergere**, adversārī nōluit nec **ultrā** ad suōs reditum persuādēre.

19 **Profectae**que sunt simul et vēnērunt in Bethlehem. Quibus urbem ingressīs, **tōta** urbs **commōta** **est** super eās; dīcēbantque mulierēs: “Haec **est** **illa** Noemī!”.

20 Quibus ait: “Nē vocētis mē Noemī (id **est** Pulchram), sed **vocātē** mē Mara (**hoc** **est** Amāram), quia valdē mē amāritūdine replēvit Omnipotēns.

21 **Ēgressa** sum **plēna**, et vacuam redūxit mē Dominus; cūr igitur **vocātis** mē Noēmī, quam humiliāvit Dominus, et afflīxit Omnipotēns?”.

22 **Venit** ergō Noēmī cum Ruth Moabitide nurū **suā** dē **terrā** peregrīnātiōnis suae ac reversā **est** in Bethlehem, quandō hordea **metere** incipiēbant.

## 2

1 Erat autem Noēmī consanguī neus **virī** **suī** homō potēns et **fortis** nōmine Booz.

2 Dīxitque Ruth Mōabītīs ad socrum suam: ”Sī permittis, vādam in agrum et colligam spīcās, quae fūgerint **manūs** metentium, ubicumque **clēmentīs** in mē patris familiās reppererō grātiam”. Cui **illa** respondit: ”**Vāde**, **fīlia** **mea**”.

3 Abiit itaque et colligēbat spīcās post terga metentium. **Accidit** autem ut ager ille habēret dominum nōmine Booz, quī erat dē cognātiōne Elimelech.

4 Et ecce ipse veniēbat dē Bethlehem dīxitque messōribus: “Dominus vōbīscum”. Quī respondērunt **eī**: ”Benedīcat tibi Dominus”.

5 Dīxitque Booz iuvenī, quī messōribus praeerat: ”Cuius **est** haec **puella**?”.

6 Quī respondit: ”Haec **est** Mōabītīs, quae **vēnit** cum Noemī dē regiōne Moabitidē

7 et rogāvit, ut spīcās colligeret remanentēs sequēns messōrum vestīgia; et dē **māne** usque nunc stat in agrō et nunc tantum ad mōmentum requiēvit”.

8 Et ait Booz ad Ruth: ”Audī, **fīlia**: nē **vadās** ad colligendum in alterum agrum nec recēdās ab **hōc** locō, sed **iungere** puellīs meīs.

9 Vidē et, ubi messuerint, **sequere** eās; mandāvī enim puerīs, ut nēmō tibi molestus sit; sed, sī **sitierīs**, **vāde** ad sarcinulās et bibe dē **aquā**, quam puerī hauserint”.

10 Quae cadēns in faciem suam et adōrāns super terram dīxit ad eum: ”Unde mihi **hoc**, ut invenīrem grātiam ante oculōs tuōs, et nōsse mē dignārēris peregrīnam mulierem?”.

11 Cui ille respondit: ”**Nūntiāta** sunt mihi omnia, quae **fēcerīs** socruī tuae post mortem **virī** tuī et quod **dērelīquerīs** **parentēs** tuōs et terram, in **quā** **nāta** **es**, et **vēnerīs** ad **populum**, quem ante nesciēbās.

12 Reddat tibi Dominus prō opere tuō, et plēnam mercēdem recipiās ā Dominō, Deō Isrāēl, ad quem vēnistī et sub cuius cōnfūgistī **ālās**”.

13 Quae ait: ”Inveniam grātiam ante oculōs tuōs, domine mī, quī cōnsōlātus **es** mē et **locūtus** **es** ad cor ancillae tuae, quae nōn sum **similis** ūnīus puellārum tuārum”.

14 Dīxitque ad eam Booz **hōrā** vēscendī: “**Vēnī** hūc et comede pānem et intinge buccellam tuam in **acētō**”. Sēdit itaque ad messōrum **latus**, et porrēxit **eī** polentam, **comēdit**que et **saturāta** **est** et tulit reliquiās.

15 Atque inde surrēxit, ut spīcās ex **mōre** colligeret. Praecēpit autem Booz puerīs **suīs** dīcēns: “Etiam inter manipulōs colligat, nē prohibeātis eam;

16 quīn et dē fasciculīs spīcās prōicite et **remanēre** permittite, ut colligat, et colligentem nēmō corripiat”.

17 Collēgit ergō in agrō usque ad vesperam; et, quae collēgerat **virga** excutiēns, **invēnit** **hordeī** quasi ephī mēnsūram (id **est** trēs modiōs).

18 Quōs portāns reversā **est** in cīvitātem et ostendit socruī suae, quae collēgerat; īnsuper prōtulit et **dedit** **eī** dē reliquiīs cibī **suī**, quō **saturāta** fuerat.

19 Dīxitque **eī** **socrus**: ”**Ubi** hodiē collēgistī et ubi fēcistī opus? Sit benedictus, quī misertus **est** tuī!”. Indicāvitque **eī** apud quem **esset** **operāta** et dīxit: ”**Nōmen** **virī** **est** Booz”.

20 Cui respondit Noemī: ”Benedictus sit ā Dominō, quia nōn subtrāxit grātiam suam nec **vīvīs** nec mortuīs!”. Rūrsumque ait: ”Propinquus noster **est** homō ex eīs, quī prō nōbīs iūs redēmptiōnis habent”.

21 Et Ruth: ”**Hoc** **quoque**, inquit, praecēpit mihi, ut tamdiū messōribus eius iungerer, dōnec omnēs segetēs meterentur”.

22 Cui dīxit **socrus**: ”**Mēlius** **est**, **fīlia** **mea**, ut cum puellīs eius exeās ad metendum, nē in aliēnō agrō quispiam tibi molestus sit”.

23 **Iūncta** **est** itaque puellīs Booz usque ad fīnem **messis** **hordeī** et trīticī; et mānsit cum socrū **suā**.

## 3

1 Et dīxit ad eam Noemī **socrūs** **sua**: ”**Fīlia** **mea**, quaeram tibi requiem et prōvidēbō, ut **bene** sit tibi.

2 Booz propinquus noster, cuius puellīs in agrō **iūncta** erās, ecce ipse hāc nocte āream **hordeī** ventilat.

3 Lavāre igitur, **ungere** et **induere** palliō tuō ac dēscende in āream; nōn tē videat homō, dōnec ēsum pōtumque fīnierit.

4 Quandō autem ierit ad dormiendum, **nota** locum, in quō dormiat; veniēsque et discooperiēs pallium, quō operītur ā **parte** pedum, et ibi iacēbis. Ipse autem **dīcet** tibi quid **agere** dēbeās”.

5 Quae respondit: ”Quidquid **praecēperīs**, faciam”.

6 Dēscenditque in āream et fēcit omnia, quae sibi imperāverat **socrus**.

7 Cumque comēdisset Booz et bibisset et **factus** **esset** hilarior īssetque ad dormiendum in **extrēmā** **parte** acervī manipulōrum, **venit** **absconditē** et, discoopertō ā pedibus eius palliō, sē prōiēcit.

8 Et ecce, nocte iam **mediā**, expāvit homō et ērēxit sē vīditque mulierem iacentem ad **pedēs** suōs.

9 Et ait illī: ”Quae **es**?”. **Illa**que respondit: ”Ego sum Ruth **ancillā** **tuā**. Expande pallium tuum super famulam tuam, quia tibi **est** iūs redēmptiōnis”.

10 Et ille: ”**Benedicta**, inquit, **es** ā Dominō, **fīlia**; et priōrem pietātem posteriōre superāstī, quia nōn **es** **secūta** iuvenēs pauperēs sīve dīvitēs.

11 Nōlī ergō **metuēre**, sed, quidquid **dīxerīs** mihi, faciam tibi; scit enim **omnis** **populus**, quī habitat intrā portās **urbis** meae, mulierem tē **esse** fortem.

12 Nec **abnuō** mē propinquum, sed **est** **alius** mē propinquior.

13 Quiēsce hāc nocte et, factō **māne**, sī tē voluerit propinquitātis iūre suscipere, **bene**, suscipiat; sīn autem ille nōluerit, vīvit Dominus, ego tē absque **ūllā** dubitātiōne suscipiam! Dormī usque **manē**”.

14 Dormīvit itaque ad **pedēs** eius usque ad **noctīs** abscessum. Surrēxitque, antequam hominēs sē cognōscerent mūtuō, et dīxit Booz: ”**Cave**, nē **quis** nōverit quod hūc **vēnerīs**”.

15 Et rūrsum: ”Expande, inquit, palliolum tuum, quō operīris, et tenē **utrāque** manū”. **Quā** extendente et tenente, mēnsus **est** sex modiōs **hordeī** et posuit super eam; quae portāns **ingressa** **est** cīvitātem

16 et **venit** ad socrum suam. Quae dīxit **eī**: ”Quid ēgistī, **fīlia**?”. Nārrāvitque **eī** omnia, quae sibi fēcisset homō,

17 et ait: ”Ecce sex modiōs **hordeī** **dēdit** mihi et ait: ”Nōlō vacuam tē revertī ad socrum tuam”.

18 Dīxitque Noemī: ”Exspectā, **fīlia**, dōnec videāmus quem rēs exitum habeat; neque enim cessābit homō, **nisi** complēverit hodiē, quod **locūtus** **est**”.

## 4

1 Ascendit ergō Booz ad portam et sēdit ibi. Cumque vīdisset propinquum praeterīre, dē quō **locūtus** erat, dīxit ad eum: ”Dēclīnā paulisper et **sēde** **hic**”, vocāns eum nōmine suō. Quī dīvertit et sēdit.

2 Tollēns autem Booz decem virōs dē seniōribus cīvitātis dīxit ad eōs: ”Sedēte **hic**”.

3 Quibus sedentibus, **locūtus** **est** ad propinquum: ”Partem agrī frātris nostrī Elimelech vēndit Noēmī, quae reversā **est** dē regiōne Moabitidē.

4 Quod audīre tē voluī et tibi **dīcere**: **Cōram** cūnctīs sedentibus et maiōribus nātū dē **populō** meō, sī vīs **possidēre** iūre propinquitātis, eme et **possidē**; sīn autem tibi displicet, **hoc** ipsum indicā mihi, ut sciam quid facere dēbeam. Nūllus **est** enim propinquus, exceptō tē, quī prior **es**, et mē, quī secundus sum”. At ille respondit: ”Ego agrum emam”.

5 Cui dīxit Booz: ”Quandō **ēmerīs** agrum dē manū Noemī, Ruth **quoque** Moabitidem, quae uxor dēfūnctī fuit, dēbēs accipere, ut suscitēs **nōmen** dēfūnctī propinquī tuī in **hērēditāte** **suā**”.

6 Quī respondit: ”**Cēdō** iūre propinquitātis; neque enim possessiōnem familiae meae dēlēre dēbeō. Tū meō **ūtere** prīvilēgiō, quō mē libenter **carēre** profiteor”.

7 **Hic** autem erat mōs antīquitus in Isrāēl prō redēmptiōne et commūtātiōne: ut **esset** **firma** concessiō, solvēbat homō calceāmentum suum et dabat proximō suō. **Hoc** erat testimōnium cessiōnis in Isrāēl.

8 Dīxit ergō propinquus ad Booz: ”Eme tibi”. Et solvit calceāmentum suum dē **pede** suō.

9 Et Booz maiōribus nātū et ūniversō **populō**: ”Testēs, inquit, vōs **estis** hodiē quod acquīsierim omnia, quae fuērunt Elimelech et Chelīōn et Mahalōn, trādente Noēmī,

10 et etiam Ruth Moabitidem uxōrem Mahalon in coniugium sūmpserim, ut suscitem **nōmen** dēfūnctī in **hērēditāte** **suā**, nē vocābulum eius dē frātribus **suīs** et dē **portā** locī **suī** dēleātur. Vōs, inquam, huius reī hodiē testēs **estis**”.

11 Respondit **omnis** **populus**, quī erat in **portā**, et maiōrēs nātū: ”Nōs testēs sumus; faciat Dominus hanc mulierem, quae ingreditur domum tuam, sīcut Rachel et Liam, quae aedificāvērunt ambae domum Isrāēl.

Fortiter age in Ephrathā

et fac tibi celebre **nōmen** in Bethlehem!

12 Fīatque **domus** **tua** sīcut **domus** Phārēs, quem Thamar peperit Iūdae, dē sēmine, quod dederit Dominus tibi ex hāc **puella**!”.

13 Tulit itaque Booz Ruth et accēpit uxōrem; **ingressus**que **est** ad eam, et **dedit** illī Dominus, ut conciperet et **pareret** fīlium.

14 Dīxēruntque mulierēs ad Noemī: ”Benedictus Dominus, quī nōn **est** **passūs**, ut dēficeret tibi hodiē, quī redimit familiam tuam, et vocētur **nōmen** eius in Isrāēl

15 et cōnsōlētur animam tuam et ēnūtriat senectūtem; dē nurū enim **tua** **nātus** **est**, quae tē dīligit et multō tibi **est** melior quam septem fīliī”.

16 Susceptumque Noēmī puerum posuit in sinū suō et gerulae officiō fungēbātur.

17 Vīcīnae autem mulierēs congrātulantēs **eī** et dīcentēs: ”**Nātus** **est** fīlius Noēmī!”, vocāvērunt **nōmen** eius Obed. **Hic** **est** pater Isāī patris Dāvīd.

18 Hae sunt generātiōnēs Phārēs: Phārēs genuit Esrom,

19 Esrom genuit Āram, Āram genuit Aminadab,

20 Aminadab genuit Naassōn, Naassōn genuit Salmōn,

21 Salmōn genuit Booz, Booz genuit Obed,

22 Obed genuit Iesse, Iesse genuit Dāvīd.
