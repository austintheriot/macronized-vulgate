# **EPISTULA** IŪDAE

1 Iūdās Iēsū Chrīstī servus, frāter autem Iacobī, hīs quī sunt vocātī, in Deō Patre dīlēctī et Chrīstō Iēsū cōnservātī:

2 **misericordia** vōbīs et pāx et **cāritās** adimpleātur.

3 Cārissimī, omnem sollicitūdinem faciēns scrībendī vōbīs dē commūnī **nostra** salūte, necesse habuī **scrībere** vōbīs, dēprecāns certāre prō semel **trāditā** sānctīs **fide**.

4 Subintroiērunt enim quīdam hominēs, quī ōlim praescrīptī sunt in **hoc** iūdicium, impiī, Deī nostrī grātiam trānsferentēs in luxuriam, et **solum** Dominātōrem et Dominum nostrum Iēsum Chrīstum negantēs.

5 Commonēre autem vōs volō, scientēs vōs omnia, quoniam Dominus semel **populum** dē **terrā** Aegyptī salvāns, secundō eōs, quī nōn crēdidērunt, perdidit;

6 angelōs vērō, quī nōn servāvērunt suum prīncipātum, sed dērelīquērunt suum domicilium, in iūdicium magnī diēī vinculīs aeternīs sub cālīgine reservāvit.

7 Sīcut **Sodoma** et **Gomorra** et fīnitimae cīvitātēs, similī **modo** exfornicātae et abeuntēs post carnem alteram, factae sunt exemplum, **ignis** aeternī poenam sustinentēs.

8 Similiter vērō et hī somniantēs carnem quidem maculant, dominātiōnem autem spernunt, glōriās autem blasphēmant.

9 Cum Michael archangelus cum Diabolō disputāns altercārētur dē Moysis corpore, nōn **est** **ausus** iūdicium īnferre blasphēmiae, sed dīxit: ”Increpet tē Dominus!”.

10 Hī autem, quaecumque quidem ignōrant, blasphēmant; quaecumque autem nātūrāliter tamquam **mūta** animālia nōrunt, in hīs corrumpuntur.

11 Vae illīs, quia **via** Cāīn abiērunt et errōre Balaam mercēde effūsī sunt et contrādictiōne **Corē** periērunt!

12 Hī sunt in agapīs vestrīs maculae, convīvantēs **sine** timōre, sēmetipsōs pāscentēs; nūbēs **sine** **aquā**, quae ā ventīs circumferuntur; arborēs autumnālēs īnfrūctuōsae bis mortuae, ērādīcātae;

13 **flūctūs** ferī **maris** dēspūmantēs suās cōnfūsiōnēs; sīdera **errantia**, quibus **procella** tenebrārum in aeternum **servāta** **est**.

14 Prophētāvit autem et hīs septimus ab Adam Henoch dīcēns: ”Ecce **venit** Dominus in sānctīs mīlibus **suīs**

15 facere iūdicium contrā omnēs et **arguere** omnem animam dē omnibus operibus impietātis eōrum, quibus **impiē** **ēgerunt**, et dē omnibus dūrīs, quae locūtī sunt contrā eum peccātōrēs impiī”.

16 Hī sunt murmurātōrēs, querēlōsī, secundum concupiscentiās suās ambulantēs, et **os** illōrum loquitur **superba**, mīrantēs **persōnās** **quaestūs** **causā**.

17 Vōs autem, cārissimī, memorēs **ēstote** verbōrum, quae **praedicta** sunt ab apostolīs Dominī nostrī Iēsū Chrīstī,

18 quoniam dīcēbant vōbīs: ”In novissimō tempore venient illūsōrēs, secundum suās concupiscentiās ambulantēs impietātum”.

19 Hī sunt quī sēgregant, animālēs, Spīritum nōn habentēs.

20 Vōs autem, cārissimī, superaedificantēs vōsmetipsōs sānctissimae vestrae fideī, in Spīritū Sānctō ōrantēs,

21 ipsōs vōs in dīlēctiōne Deī **servāte**, exspectantēs misericordiam Dominī nostrī Iēsū Chrīstī in vītam aeternam.

22 Et hīs quidem miserēminī disputantibus;

23 illōs vērō **salvātē** dē igne rapientēs; aliīs autem miserēminī in timōre, odientēs et eam, quae **carnālis** **est**, maculātam tunicam.

24 **Ēī** autem, quī potest vōs cōnservāre **sine** peccātō et **cōnstituere** ante cōnspectum glōriae suae immaculātōs in exsultātiōne,

25 **sōlī** Deō salvātōrī nostrō per Iēsum Chrīstum Dominum nostrum **glōria**, **magnificentia**, imperium et potestās ante omne saeculum et nunc et in omnia saecula. Āmēn.


