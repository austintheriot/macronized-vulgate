**PROPHĒTĪA** MALACHIAE

1 2 3

1 
1 Ōrāculum. Verbum Dominī ad Isrāēl in manū Malachiae.
2 “ Dīlēxī vōs, dīcit Dominus, et dīxistis: “In quō dīlēxistī nōs?”. **Nōnne** frāter erat Esau Iācōb?, dīcit Dominus; et dīlēxī Iācōb,
3 Esau autem **odiō** habuī et posuī montēs eius in sōlitūdinem et hērēditātem eius thoibus dēsertī.
4 Quod sī dīxerit Edom: “Dēstrūctī sumus, sed revertentēs aedificābimus, quae **dēstrūcta** sunt”, haec dīcit Dominus exercituum: Istī aedificābunt, et ego dēstruam; et vocābuntur 'Terminī impietātis' et '**Populus**, cui īrātus **est** Dominus usque in aeternum'.
5 Et oculī vestrī vidēbunt, et vōs **dicētis**: “Magnificātus **est** Dominus **ultrā** terminōs Isrāēl”.
6 Fīlius honōrat patrem, et servus dominum suum. Sī ergō pater ego sum, ubi **est** honor meus? Et sī Dominus ego sum, ubi **est** timor meus?, dīcit Dominus exercituum ad vōs, ō sacerdōtēs, quī dēspicitis **nōmen** meum et dīcitis: “In quō dēspeximus **nōmen** tuum?”.
7 Offertis super altāre meum pānem pollūtum et dīcitis: “In quō polluimus tē?”. In eō quod dīcitis: “**Mēnsa** Dominī **contemptibilis** **est**”.
8 Sī offerātis caecum ad immolandum, **nōnne** **malum** **est**? Et sī offerātis claudum et languidum, **nōnne** **malum** **est**? Offer illud **dūcī** tuō, sī placuerit **eī**, aut sī suscēperit faciem tuam!, dīcit Dominus exercituum.
9 Sed nunc dēprecāminī vultum Deī, ut misereātur vestrī! Dē manū enim **vestra** factum **est** **hoc**. Num suscipiet faciēs vestrās?, dīcit Dominus exercituum.
10 **Quis** **est** in vōbīs, quī claudat ōstia, nē incendātis altāre meum grātuītō? Nōn **est** mihi voluntās in vōbīs, dīcit Dominus exercituum; et mūnus nōn suscipiam dē manū **vestrā**.
11 Ab ortū enim **sōlis** usque ad occāsum magnum **est** **nōmen** meum in gentibus, et in omnī locō sacrificātur et offertur nōminī meō oblātiō **munda**, quia magnum **nōmen** meum in gentibus, dīcit Dominus exercituum.
12 Vōs autem polluistis illud in eō quod dīcitis: “**Mēnsa** Dominī **contāmināta** **est**, et **contemptibilis** **ēsca** eius”.
13 Et dīcitis: “Quantus **labor**!”, et dēspicitis illam, dīcit Dominus exercituum. Et īnfertis dē **rapīnīs** claudum et languidum et īnfertis sīcut mūnus. Numquid suscipiam illud dē manū **vestrā**?, dīcit Dominus.
14 Maledictus dolōsus, quī habet in grege suō masculum et vōtum faciēns immolat dēbile Dominō. Quia Rēx magnus ego, dīcit Dominus exercituum, et **nōmen** meum horribile in gentibus.
2
1 Et nunc ad vōs mandātum **hoc**, ō sacerdōtēs. 
2 Sī **nōluerītis** audīre et sī **nōluerītis** **pōnere** super cor, ut dētis glōriam nōminī meō, ait Dominus exercituum, mittam in vōs maledictiōnem et **maledīcam** benedictiōnibus vestrīs; et **maledīcam** illīs, quoniam nōn posuistis super cor.
3 Ecce ego abscindam vōbīs brāchium
et dispergam stercus super vultum vestrum,
stercus sollemnitātum vestrārum,
et assūmet vōs sēcum;
4 et sciētis quia mīsī ad vōs mandātum istud,
ut **esset** **pactum** meum cum **Levī**,
dīcit Dominus exercituum.
5 **Pactum** meum fuit cum eō vītae et **pācis**,
et **dedī** haec **eī** simul cum timōre, et timuit mē
et ā faciē nōminis meī pavēbat.
6 Lēx vēritātis fuit in ōre eius,
et inīquitās nōn **est** **inventa** in labiīs eius;
in pāce et in aequitāte ambulāvit mēcum
et multōs āvertit ab inīquitāte.
7 **Labia** enim **sacerdōtīs** cūstōdiunt scientiam,
et lēgem requīrunt ex ōre eius,
quia angelus Dominī exercituum **est**.
8 Vōs autem recessistis dē **viā**
et scandalizāstis plūrimōs in **lēge**;
irritum fēcistis **pactum** **Levī**,
dīcit Dominus exercituum;
9 propter quod et ego **dedī** vōs
contemptibilēs et humilēs omnibus **populīs**,
sīcut nōn servāstis viās meās
et accēpistis **persōnam** in **lēge**.
10 Numquid nōn pater ūnus omnium nostrum? Numquid nōn Deus ūnus creāvit nōs? Quārē ergō dolum facit ūnusquisque nostrum cum frātre suō, violāns **pactum** patrum nostrōrum?
11 Dolum fēcit **Iūda**, et abōminātiō **facta** **est** in Isrāēl et in Ierusālem, quia contāmināvit **Iūda** sānctuārium Dominī, quod dīligit, et accēpit uxōrem fīliam deī aliēnī.
12 Disperdet Dominus **virum**, quī fēcerit **hoc**, fīlium et nepōtem, dē tabernāculīs Iācōb et dē offerentibus mūnus Dominō exercituum.
13 Et **hoc** rūrsum facitis: operītis lacrimīs altāre Dominī, flētū et mūgītū, **ita** ut nōn respiciam **ultrā** ad sacrificium nec accipiam plācābile quid dē manū **vestrā**;
14 et dīcitis: “Quam ob causam?”. Quia Dominus testificātus **est** inter tē et uxōrem adulēscentiae tuae, cui tū **factus** **es** **īnfidēlis**; et haec particeps **tua** et uxor **foederis** tuī.
15 **Nōnne** ūnitātem fēcit **carnis** et **spīritūs**? Et quid **ūnitās** quaerit **nisi** sēmen ā Deō? **Cūstōdītē** ergō spīritum vestrum; et uxōrī adulēscentiae tuae nōlī **esse** **īnfidēlis**.
16 Sī **quis** **odiō** dīmittit, dīcit Dominus, Deus Isrāēl, operit inīquitās vestīmentum eius, dīcit Dominus exercituum. **Cūstōdītē** spīritum vestrum et nōlīte **esse** īnfidēlēs.
17 Labōrāre facitis Dominum in sermōnibus vestrīs et dīcitis: “In quō eum facimus labōrāre?”. In eō quod dīcitis: “**Omnis**, quī facit **malum**, bonus **est** in cōnspectū Dominī, et tālēs **eī** **placent**” aut: “**Ubi** **est** Deus iūdiciī?”.
3
1 Ecce ego mittam angelum meum, et praeparābit viam ante faciem meam; et statim veniet ad templum suum Dominātor, quem vōs quaeritis, et angelus testāmentī, quem vōs vultis. Ecce **venit**, dīcit Dominus exercituum;
2 et **quis** poterit sustinēre diem **adventūs** eius, et **quis** stābit, cum appārēbit? Ipse enim quasi **ignis** cōnflāns et quasi **herba** fullōnum;
3 et sedēbit cōnflāns et ēmundāns argentum et pūrgābit fīliōs **Levī** et cōlābit eōs quasi aurum et quasi argentum, et erunt Dominō offerentēs sacrificia in **iūstitiā**.
4 Et placēbit Dominō sacrificium Iūdae et Ierusālem sīcut diēbus **prīstinīs** et sīcut annīs antīquīs.
5 Et accēdam ad vōs in iūdiciō; et **erō** **testis** vēlōx maleficīs et adulterīs et periūrīs et, quī opprimunt mercennāriōs, viduās et pūpillōs et flectunt iūs peregrīnōrum nec timuērunt mē, dīcit Dominus exercituum.
6 Ego enim Dominus et nōn **mūtātus** sum;
sed vōs, fīliī lacob, nōndum ad fīnem pervēnistis.
7 Ā diēbus enim patrum vestrōrum
recessistis ā praeceptīs lēgitimīs meīs et nōn cūstōdīstis **ea**.
Revertiminī ad mē,
et revertar ad vōs,
dīcit Dominus exercituum.
Et dīcitis: “In quō revertēmur?”.
8 Numquid homō potest dēfraudāre Deum?
Sed vōs **dēfraudātis** mē.
Et dīcitis: “In quō dēfraudāvimus tē?”.
In decimīs et in prīmitiīs.
9 Maledictiōne vōs maledictī **estis**,
quia mē vōs **dēfraudātis**, gēns **tōta**.
10 Īnferte omnem decimam in horreum,
et sit cibus in domō **meā**;
et **probātē** mē super **hōc**,
dīcit Dominus exercituum:
sī nōn aperuerō vōbīs cataractās caelī
et effūderō vōbīs benedictiōnem usque ad abundantiam
11 et increpābō prō vōbīs dēvorantem,
et nōn corrumpet frūctum terrae,
nec erit **sterilis** vōbīs **vīnea** in agrō,
dīcit Dominus exercituum.
12 Et beātōs vōs **dicent** omnēs gentēs;
eritis enim vōs **terra** **dēsīderābilis**,
dīcit Dominus exercituum.
13 Invaluērunt super mē verba **vestra**, dīcit Dominus;
14 et dīcitis: “Quid locūtī sumus contrā tē?”. Dīcitis: “Vānum **est** servīre Deō; et, quod ēmolumentum, quia cūstōdīvimus **praecepta** eius et quia ambulāvimus trīstēs **cōram** Dominō exercituum?
15 Ergō nunc beātōs dīcimus arrogantēs; siquidem aedificātī sunt facientēs impietātem et tentāvērunt Deum et salvī factī sunt”.
16 Tunc locūtī sunt timentēs Dominum, ūnusquisque cum proximō suō. Et attendit Dominus et audīvit; et **scrīptus** **est** **liber** memorābilium **cōram** eō timentibus Dominum et cōgitantibus **nōmen** eius.
17 Erunt mihi, ait Dominus exercituum, in **diē**, **quā** ego faciō in pecūlium; et parcam eīs, sīcut parcit vir fīliō suō servientī sibi.
18 Rūrsum vidēbitis quid sit inter iūstum et impium, inter servientem Deō et nōn servientem **eī**.
19 Ecce enim diēs veniet **succēnsa** quasi camīnus; et erunt omnēs superbī et omnēs facientēs impietātem **stipulā**; et īnflammābit eōs diēs veniēns, dīcit Dominus exercituum, quae nōn dērelinquet eīs rādīcem et rāmum.
20 Et oriētur vōbīs timentibus **nōmen** meum sōl iūstitiae et sānitās in pennīs eius; et ēgrediēminī et saliētis sīcut vitulī sagīnātī
21 et calcābitis impiōs, cum fuerint cinis sub **plantā** pedum vestrōrum in **diē**, quam ego faciō, dīcit Dominus exercituum.
22 Mementōte **lēgis** Moȳsī servī meī,
cui mandāvī
in Horeb ad omnem Isrāēl
**praecepta** et iūdicia.
23 Ecce ego mittam vōbīs
Eliam prophētam,
antequam veniat diēs Dominī
magnus et **horribilis**;
24 et convertet cor patrum ad fīliōs
et cor fīliōrum ad patrēs eōrum,
nē veniam et percutiam
terram **anathēmate** ”.
