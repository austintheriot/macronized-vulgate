# **PROPHĒTĪA** IOEL

[1](#1) [2](#2) [3](#3) [4](#4)

## 1

1 Verbum Dominī, quod factum **est** ad Ioēl fīlium Phatuel.

2 **Audīte** **hoc**, senēs,

et auribus percipite, omnēs habitātōrēs terrae,

sī factum **est** istud in diēbus vestrīs

aut in diēbus patrum vestrōrum.

3 Super **hōc** fīliīs vestrīs **nārrātē**,

et fīliī vestrī fīliīs **suīs**,

et fīliī eōrum generātiōnī alterae.

4 Residuum ērūcae **comēdit** **locusta**,

et residuum locustae **comēdit** brūchus,

et residuum brūchī **comēdit** gryllus.

5 Expergīsciminī, ēbriī, et **flētē**,

et **ululātē**, omnēs, quī **bibitis** vīnum,

propter mustum,

quoniam periit ab ōre vestrō.

6 Gēns enim ascendit super terram meam

**fortīs** et **innumerābilīs**;

dentēs eius ut dentēs leōnis,

et molārēs leaenae sunt **eī**.

7 Posuit vīneam meam in dēsertum

et fīcum meam in lignum **cōnfractum**;

nūdāns spoliāvit eam et prōiēcit,

albī factī sunt rāmī eius.

8 Plange, quasi virgō **accīncta** saccō

super **virum** pūbertātis suae.

9 Periit oblātiō et lībātiō

dē domō Dominī;

lūxērunt sacerdōtēs

ministrī Dominī.

10 **Dēpopulāta** **est** **regiō**;

lūxit humus,

quoniam dēvastātum **est** trīticum,

dēfēcit mustum,

ēlanguit oleum.

11 Cōnfundēminī, agricolae,

**ululātē**, vīnitōrēs,

super frūmentō et hordeō,

quia periit **messis** agrī.

12 **Vīnea** exāruit,

et **fīcus** ēlanguit,

mālogrānātum et **palma** et **malum**

et omnia ligna agrī āruērunt,

quia ēvānuit gaudium

ā fīliīs hominum.

13 Accingite vōs et plangite, sacerdōtēs;

**ululātē**, ministrī **altāris**.

Ingrediminī, cubāte in saccō,

ministrī Deī meī,

quoniam interiit dē domō Deī vestrī

oblātiō et lībātiō.

14 **Sānctificāte** ieiūnium,

**vocātē** coetum,

**congregātē** senēs,

omnēs habitātōrēs terrae

in domum Deī vestrī,

et **clāmātē** ad Dominum:

15 “ Heu diēī!

Quia prope **est** diēs Dominī,

et quasi vastitās ā potente veniet.

16 Numquid nōn **cōram** oculīs vestrīs

alimenta periērunt,

dē domō Deī nostrī

**laetitia** et exsultātiō?”.

17 Computruērunt **sēmina**

subtus glēbās suās,

**dēmōlīta** sunt horrea,

dissipātae sunt apothēcae,

eō quod exāruit trīticum.

18 Quid ingemuit animal,

**perterrita** sunt **armenta** boum,

quia nōn **est** **pāscua** eīs?

Sed et gregēs pecorum disperiērunt.

19 Ad tē, Domine, clāmō,

quia **ignis** **comedit**

**pāscua** dēsertī,

et **flamma** succendit

omnia ligna agrī.

20 Sed et bēstiae agrī

suspīrant ad tē,

quoniam exsiccātī sunt fontēs aquārum,

et **ignis** dēvorāvit

**pāscua** dēsertī.

## 2

1 Canite **tubā** in **Sīōn**,

**ululātē** in monte sānctō meō;

conturbentur omnēs habitātōrēs terrae,

quia **venit** diēs Dominī,

quia prope **est**.

2 Diēs tenebrārum et cālīginis,

diēs **nūbis** et turbinis;

quasi **aurōra** **expānsa** super montēs

**populus** multus et **fortis**:

**similis** **eī** nōn fuit ā prīncipiō,

et post eum nōn erit

usque in annōs generātiōnis et generātiōnis.

3 Ante faciem eius **ignis** vorat,

et post eum exūrit **flamma**.

Quasi hortus **Ēden** **terrā** **cōram** eō,

et post eum sōlitūdō dēsertī;

neque **est** quod effugiat eum.

4 Quasi **aspectūs** equōrum **aspectūs** eōrum,

et quasi equitēs sīc current.

5 Sīcut **sonitūs** quadrīgārum

super **capita** montium exsiliunt,

sīcut **sonitus** flammae **ignis**

**dēvorantis** stipulam,

velut **populus** **fortis**

**praeparātus** ad proelium.

6 Ā faciē eius cruciābuntur **populī**,

omnēs **vultūs** candentēs.

7 Sīcut fortēs currunt,

quasi **virī** bellātōrēs ascendunt mūrum;

ūnusquisque in viīs **suīs** graditur,

et nōn dēclīnant ā sēmitīs **suīs**.

8 Ūnusquisque frātrem suum nōn coarctat,

singulī in **calle** suō ambulant,

per **media** **tēla** prōrumpunt

**sine** intermissiōne.

9 Urbem ingrediuntur,

in mūrum discurrunt,

domōs cōnscendunt,

per fenestrās intrant quasi fūr.

10 Ā faciē eius contremuit **terrā**,

mōtī sunt caelī,

sōl et **lūnā** obtenebrātī sunt,

et stēllae retrāxērunt splendōrem suum.

11 Et Dominus **dedit** **vōcem** suam ante faciem **exercitūs** **suī**,

quia **multa** sunt nimis **castra** eius,

quia fortia et facientia verbum eius;

magnus enim diēs Dominī

et **terribilis** valdē, et **quis** sustinēbit eum?

12 “ Nunc ergō,

dīcit Dominus,

convertiminī ad mē in **tōtō** **corde** vestrō,

in ieiūniō et in flētū et in plānctū;

13 et scindite **corda** **vestra** et nōn vestīmenta **vestra**,

et convertiminī ad Dominum Deum vestrum,

quia benignus et misericors **est**,

patiēns et multae misericordiae

et **plācābilis** super **malitiā** ”.

14 **Quis** scit, sī convertātur et ignōscat

et relinquat post sē benedictiōnem,

oblātiōnem et lībātiōnem

Dominō Deō vestrō?

15 Canite **tubā** in **Sīōn**,

**sānctificātē** ieiūnium, **vocātē** coetum;

**congregātē** **populum**, **sānctificātē** conventum,

**coadūnāte** senēs,

16 **congregāte** parvulōs et sūgentēs **ūbera**,

ēgrediātur **spōnsus** dē cubīlī suō,

et **spōnsa** dē thalamō suō.

17 Inter vestibulum et altāre plōrent

sacerdōtēs ministrī Dominī

et **dīcant**: “**Parcē**, Domine, **populō** tuō

et nē dēs hērēditātem tuam in opprobrium,

ut dominentur eīs nātiōnēs ”.

Quārē **dicent** in **populīs**:

“ **Ubi** **est** Deus eōrum ”?

18 Zēlātus **est** Dominus terram suam

et pepercit **populō** suō.

19 Et respondit Dominus et dīxit **populō** suō:

“ Ecce ego mittam vōbīs

frūmentum et vīnum et oleum,

et replēbiminī eīs;

et nōn dabō vōs **ultrā**

opprobrium in gentibus.

20 Et eum, quī ab aquilōne **est**,

procul faciam ā vōbīs

et expellam eum in terram

inviam et dēsertam:

faciēs eius contrā mare orientāle,

et extrēmum eius ad mare occidentāle;

et ascendet foetor eius,

et ascendet putrēdō eius,

quia **magna** operātus **est**.

21 Nōlī timēre, **terra**;

exsultā et laetāre,

quoniam **magna** Dominus operātus **est**.

22 Nōlīte timēre, animālia regiōnis,

quia germināvērunt **pāscua** dēsertī,

quia lignum attulit frūctum suum,

**fīcus** et **vīnea** dedērunt dīvitiās suās.

23 Et, fīliī **Sīōn**, **exsultātē**

et laetāminī in Dominō Deō vestrō,

quia **dedit** vōbīs

pluviam iūstitiae

et **dēscendere** fēcit ad vōs

imbrem mātūtīnum et sērōtinum sīcut prius.

24 Et implēbuntur āreae frūmentō,

et redundābunt **torculāriā**

vīnō et oleō;

25 et reddam vōbīs annōs,

quōs **comēdit** **locusta**, brūchus

et gryllus et **ērūca**,

**exercitus** meus magnus,

quem mīsī in vōs.

26 Et comedētis vēscentēs et saturābiminī

et laudābitis **nōmen** Dominī Deī vestrī,

quī mīrābilia fēcit vōbīscum;

et nōn cōnfundētur **populus** meus in sempiternum.

27 Et sciētis quia in **mediō** Isrāēl ego sum,

et ego Dominus Deus vester,

et nōn **est** amplius;

et nōn cōnfundētur **populus** meus in aeternum ”.

## 3

1 Et erit post haec:

effundam spīritum meum super omnem carnem,

et prophetābunt fīliī vestrī et fīliae vestrae,

senēs vestrī **somnia** somniābunt,

et iuvenēs vestrī vīsiōnēs vidēbunt;

2 sed et super servōs meōs et ancillās

in diēbus illīs effundam spīritum meum.

3 Et dabō prōdigia in caelō et in **terrā**,

sanguinem et ignem et columnās fūmī;

4 sōl convertētur in tenebrās,

et **lūna** in sanguinem,

antequam veniat diēs Dominī

magnus et **horribilis**.

5 Et erit:

**omnis**, quī invocāverit **nōmen** Dominī, salvus erit,

quia in monte **Sīōn** et in Ierusālem

erit salvātiō, sīcut dīxit Dominus,

et in residuīs, quōs Dominus vocāverit.

## 4

1 Quia ecce in diēbus illīs

et in tempore illō,

cum converterō sortem

Iūdae et Ierusālem,

2 congregābō omnēs gentēs

et dēdūcam eās in **vallem** Iosaphat

et disceptābō cum eīs ibi

super **populō** meō et **hērēditātē** **mea** Isrāēl,

quōs dispersērunt in nātiōnibus,

et terram meam dīvīsērunt.

3 Et super **populum** meum mīsērunt sortem;

et dedērunt puerum prō meretrīce

et puellam vēndidērunt prō vīnō, ut biberent.

4 Vērum quid vōbīs et mihi, **Tyrus** et Sidōn et omnēs terminī Philisthaeae? Numquid ultiōnem vōs reddētis mihi? Et sī ulcīsciminī vōs contrā mē, **cito** vēlōciter reddam ultiōnem vestram super caput vestrum.

5 Argentum enim meum et aurum tulistis et **pretiōsa** **bona** **mea** intulistis in dēlūbra **vestra**.

6 Et fīliōs Iūdae et fīliōs Ierusālem vēndidistis fīliīs Graecōrum, ut **longē** facerētis eōs dē fīnibus **suīs**.

7 Ecce ego suscitābō eōs dē locō, in quō vēndidistis eōs, et reddam ultiōnem vestram in caput vestrum.

8 Et vēndam fīliōs vestrōs et fīliās vestrās in manibus fīliōrum Iūdae; et vēnumdābunt eōs Sabaeīs, gentī longinquae, quia Dominus **locūtus** **est**.

9 **Clāmāte** **hoc** in gentibus,

**sānctificātē** bellum,

**suscitāte** rōbustōs;

accēdant, ascendant

omnēs **virī** bellātōrēs.

10 **Concidite** vomerēs vestrōs in gladiōs

et falcēs vestrās in lanceās;

īnfirmus **dicat**:

“ **Fortis** ego sum ”.

11 Ērumpite et venīte,

omnēs gentēs dē circuitū,

et congregāminī ibi!

Dēdūc, Domine, rōbustōs tuōs!

12 Cōnsurgant et ascendant gentēs

in **vallem** Iosaphat,

quia ibi sedēbō, ut iūdicem

omnēs gentēs in circuitū.

13 Mittite falcēs,

quoniam mātūrāvit **messis**;

venīte et premite,

quia plēnum **est** torcular:

exūberant **torculāria**,

quia **magna** **est** **malitia** eōrum.

14 **Populī**, **populī**

in **valle** Dēcīsiōnis,

quia iuxtā **est** diēs Dominī

in **valle** Dēcīsiōnis.

15 Sōl et **lūnā** obtenebrātī sunt,

et stēllae retrāxērunt splendōrem suum.

16 Et Dominus dē **Sīōn** rugiet

et dē Ierusālem dabit **vōcem** suam;

et movēbuntur caelī et **terrā**,

et Dominus refugium **populō** suō

et fortitūdō fīliīs Isrāēl.

17 Et sciētis quia ego Dominus Deus vester

habitāns in **Sīōn** monte sānctō meō;

et erit Ierusālem locus sānctus,

et aliēnī nōn trānsībunt per eam amplius.

18 Et erit in **diē** **illa**:

stillābunt montēs mustum,

et collēs fluent **lacte**;

et per omnēs rīvōs Iūdae ībunt aquae,

et fōns dē domō Dominī ēgrediētur

et irrigābit torrentem Settim.

19 Aegyptus in dēsōlātiōnem erit,

et **Idūmaea** in dēsertum dēsōlātiōnis,

prō eō quod **inīquē** ēgerint in fīliōs Iūdae

et effūderint sanguinem innocentem in **terrā** eōrum.

20 Et **Iūdā** in aeternum habitābitur,

et Ierusālem in generātiōnem et generātiōnem;

21 et vindicābō sanguinem eōrum, quem nōn relinquam impūnītum;

et Dominus commorātur in **Sīōn**.


