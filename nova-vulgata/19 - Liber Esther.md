# **LĪBER** ESTHER

[1](#1) [2](#2) [3](#3) [4](#4) [5](#5) [6](#6) [7](#7) [8](#8) [9](#9) [10](#10)

## 1

1ā Annō secundō, rēgnante Artaxerxe **rēge** magnō, **prīmā** **diē** **mēnsis** **Nīsan** vīdit somnium Mardochaeus fīlius Iair fīliī Semēī fīliī Cīs dē tribū Beniamin,

1b vir magnus, quī ministrābat in **aulā** **rēgia**.

1c Et **hoc** eius somnium fuit. Appāruērunt **vōcēs** et **tumultūs** et **tonitrua** et **terraemōtus** et conturbātiō **magna** super terram.

1d Et ecce duo dracōnēs magnī parātī prōdiērunt uterque luctārī;

1ē et **facta** **est** illōrum **magna** **pugna**, et dominābantur, et congregātae sunt nātiōnēs

1f in **diē** tenebrōsō et **malō**, et fuit perturbātiō **magna** in habitantibus super terram.

1g Et timuērunt perditiōnem

1h clāmāvēruntque ad Deum. Et ā vōce clāmōris eōrum **factus** **est** fōns parvus, quī crēvit in fluvium maximum et in aquās plūrimās redundāvit.

1ī Lūx et sōl **ortus** **est**, et humilēs exaltātī sunt et dēvorāvērunt inclitōs.

1k Quod cum vīdisset somnium Mardochaeus et surrēxisset dē strātō, cōgitābat quid Deus facere vellet; et fīxum habēbat in animō, quousque revēlārētur.

1 Et fuit in diēbus Asuērī, quī rēgnāvit ab **Indiā** usque Aethiopiam super centum vīgintī septem prōvinciās,

2 quandō sēdit in soliō rēgnī **suī** in castrīs Sūsan,

3 tertiō igitur annō imperiī **suī**, fēcit grande convīvium cūnctīs prīncipibus et puerīs **suīs**, fortissimīs Persārum et Mēdōrum, inclitīs et praefectīs prōvinciārum **cōram** sē,

4 ut ostenderet dīvitiās glōriae rēgnī **suī** ac splendōrem atque iactantiam magnitūdinis suae multō tempore, centum vidēlicet et octōgintā diēbus.

5 Cumque implērentur diēs convīviī, invītāvit omnem **populum**, quī **inventus** **est** in Sūsan, ā maximō usque ad minimum; et septem diēbus iussit convīvium praeparārī in vestibulō hortī palātiī **rēgis**.

6 Et pendēbant ex omnī **parte** **tentōria** **lintea** et carbasīna ac **hyacinthina** **sustentāta** fūnibus byssinīs atque purpureīs, quī argenteīs circulīs īnsertī erant et columnīs marmoreīs fulciēbantur; lectulī **quoque** aureī et argenteī dispositī erant super pavīmentum smaragdinō et pariō strātum lapide aliīsque variī colōris.

7 Bibēbant autem, quī invītātī erant, aureīs pōculīs, aliīs atque aliīs; vīnum **quoque**, ut **magnificentiā** **rēgia** dignum erat, abundāns et praecipuum pōnēbātur.

8 Nec erat quī cōgeret ad bibendum, quoniam sīc rēx statuerat omnibus praepositīs **domūs** suae, ut facerent secundum ūnīuscuiusque voluntātem.

9 Vasthi **quoque** **rēgīna** fēcit convīvium fēminārum in **palātiō** **rēgiō**, ubi rēx Asuerus **manēre** cōnsuēverat.

10 Itaque **diē** septimō, cum rēx **esset** hilarior pōtiōne merī, praecēpit Mauman et Bazatha et Harbōna et Bagatha et Abgatha et Zethar et Charchās, septem eunūchīs, quī in cōnspectū eius ministrābant,

11 ut intrōdūcerent rēgīnam Vasthī **cōram** **rēge**, positō super caput eius **diadēmātē** rēgnī, ut ostenderet cūnctīs **populīs** et prīncipibus pulchritūdinem illīus; erat enim **pulchra** valdē.

12 Quae renuit et ad **rēgis** imperium, quod per eunūchōs mandāverat, venīre contempsit; unde īrātus rēx et nimiō furōre succēnsus

13 interrogāvit sapientēs, quī tempora nōverant, et illōrum faciēbat **cūnctā** cōnsiliō scientium **lēgēs** ac **iūra** maiōrum —

14 erant autem **eī** proximī Charsena et Sethar et Admatha et Tharsis et Marēs et Marsāna et Mamuchan, septem **ducēs** Persārum atque Mēdōrum, quī vidēbant faciem **rēgis** et prīmī sedēbant in rēgnō C:

15 “ Secundum lēgem quid oportet fierī Vasthī rēgīnae, quae Asuerī **rēgis** imperium, quod per eunūchōs mandāverat, facere nōluit? ”.

16 Responditque Mamuchan, audiente **rēge** atque prīncipibus: “ Nōn **sōlum** rēgem laesit **rēgīna** Vasthī, sed et omnēs prīncipēs et **populōs**, quī sunt in cūnctīs prōvinciīs **rēgis** Asuērī.

17 Ēgrediētur enim sermō rēgīnae ad omnēs mulierēs, ut contemnant virōs suōs et **dīcant**: “Rēx Asuerus iussit, ut **rēgīna** Vasthī intrāret ad eum, et **illa** nōluit”.

18 Atque hāc **ipsā** **diē** **dicent** omnēs prīncipum coniugēs Persārum atque Mēdōrum quem audierint sermōnem rēgīnae prīncipibus **rēgis**; unde dēspectiō et indignātiō.

19 Sī tibi, rēx, **placet**, ēgrediātur ēdictum ā faciē **tuā** et scrībātur inter **lēgēs** Persārum atque Mēdōrum, quās immūtārī illicitum **est**, ut nēquāquam **ultrā** Vasthī ingrediātur ad rēgem, sed rēgnum illīus **altera**, quae melior **illa** **est**, accipiat.

20 Et **hoc** in omne, quod lātissimum **est**, prōvinciārum tuārum dīvulgētur imperium, et cūnctae uxōrēs, tam maiōrum quam minōrum, dēferent marītīs **suīs** honōrem ”.

21 Placuit cōnsilium eius **rēgī** et prīncipibus, fēcitque rēx iuxtā cōnsilium Mamuchān.

22 Et mīsit epistulās ad ūniversās prōvinciās rēgnī **suī**, ut quaeque gēns audīre et **legere** poterat, dīversīs linguīs et litterīs, **esse** virōs prīncipēs ac maiōrēs in domibus **suīs** et subditās habēre omnēs mulierēs, quae **essent** cum eīs.

## 2

1 Hīs **ita** gestīs, postquam **rēgis** Asuerī dēferbuerat indignātiō, **recordātus** **est** Vasthī, et quae fēcisset vel quae **passa** **esset**.

2 Dīxēruntque puerī **rēgis** ac ministrī eius: “ Quaerantur **rēgī** puellae virginēs ac speciōsae,

3 et cōnstituantur, quī cōnsīderent per ūniversās prōvinciās puellās speciōsās et virginēs et addūcant eās ad cīvitātem Sūsan et trādant in domum fēminārum sub manū Egēī eunūchī, quī **est** praepositus et cūstōs mulierum rēgiārum; et accipiant mundum muliebrem.

4 Et, quaecumque inter omnēs oculīs **rēgis** placuerit, **ipsa** rēgnet prō Vasthī ”. Placuit sermō **rēgī**; et **ita**, ut suggesserant, iussit fierī.

5 Erat vir Iūdaeus in Sūsan cīvitāte vocābulō Mardochaeus fīlius Iair fīliī Semēī fīliī Cīs dē tribū Beniamin,

6 quī **trānslātus** fuerat dē Ierusālem cum captīvīs, quī ductī fuerant cum Iechoniā **rēge** Iūdae, quem Nabuchodonosor rēx Babylōnis trānstulerat.

7 Quī fuit nūtrīcius fīliae patruī **suī** Edissae, quae alterō nōmine Esther vocābātur et utrumque **parentem** āmīserat: **pulchra** aspectū et **decōrā** faciē. Mortuīsque patre eius ac mātre, Mardochaeus sibi eam adoptāvit in fīliam.

8 Et factum **est**, cum percrebruisset **rēgis** imperium, et iuxtā mandātum illīus multae virginēs pulchrae addūcerentur Sūsan et Egeō trāderentur, Esther **quoque** in domum **rēgis** in **manūs** Egēī **cūstōdis** fēminārum **trādita** **est**.

9 Quae placuit **eī** et **invēnit** grātiam in cōnspectū illīus; et accelerāvit mundum muliebrem et trādidit **eī** partēs suās et septem puellās speciōsissimās dē domō **rēgis**, et tam ipsam quam pedisequās eius trānstulit in optimam partem **domūs** fēminārum.

10 Quae nōn indicāverat **eī** **populum** et cognātiōnem suam; Mardochaeus enim praecēperat, ut dē hāc rē omnīnō reticēret.

11 Quī dēambulābat cotīdiē ante vestibulum **domūs**, in **quā** ēlēctae virginēs servābantur, cūram agēns **salūtis** Esther et scīre volēns quid **eī** **accideret**.

12 Cum autem vēnisset tempus singulārum per ōrdinem puellārum, ut intrārent ad rēgem, **explētīs** omnibus, quae ad cultum muliebrem pertinēbant, per mēnsēs duodecim; **ita** dumtaxat, ut sex mēnsibus oleō ungerentur myrrhīnō et aliīs sex fēminārum pigmentīs et arōmatibus ūterentur,

13 ingredientēsque ad rēgem, quidquid postulāssent, accipiēbant, ut portārent sēcum dē trīclīniō fēminārum ad **rēgis** cubiculum.

14 Et, quae intrāverat vespere, **manē** iterum in domum fēminārum dēdūcēbātur, sub manū Sasagazī eunūchī, quī concubīnīs praesidēbat. Nec habēbat potestātem ad rēgem **ultrā** redeundī, **nisi** voluisset rēx et eam venīre iussisset ex nōmine.

15 Ēvolūtō autem tempore per ōrdinem, īnstābat diēs, quō Esther **fīlia** Abihail patruī Mardochaēī, quam sibi adoptāverat in fīliam, intrāre dēbēret ad rēgem. Quae nōn quaesīvit quidquam, **nisi** quae voluit Egeus eunūchus cūstōs fēminārum, et omnium oculīs **grātiōsa** et **amābilis** vidēbātur.

16 **Ducta** **est** itaque ad cubiculum **rēgis** Asuērī **mēnsē** decimō, quī vocātur Tebeth, septimō annō rēgnī eius.

17 Et amāvit eam rēx plūs quam omnēs mulierēs; habuitque grātiam et favōrem **cōram** eō super omnēs virginēs, et posuit **diadēma** rēgnī in **capite** eius fēcitque eam rēgnāre in locō Vasthī.

18 Et iussit convīvium praeparārī magnificum cūnctīs prīncipibus et servīs **suīs**, convīvium Esther; et **dedit** remissiōnem tribūtī ūniversīs prōvinciīs ac **dōna** largītus **est** iuxtā magnificentiam prīncipālem.

19 Mardochaeus autem manēbat ad **rēgis** iānuam,

20 necdum prōdiderat Esther cognātiōnem et **populum** suum iuxtā mandātum eius; quidquid enim ille praecipiēbat, observābat Esther, ut eō tempore **solita** erat, quō eam parvulam nūtriēbat.

21 **Eō** igitur tempore, quō Mardochaeus ad **rēgis** iānuam **morābātur**, īrātī sunt Bagathān et Thārēs, duo eunūchī **rēgis**, quī iānitōrēs erant voluēruntque in rēgem **mittere** **manūs**.

22 Quod Mardochaeum nōn latuit; statimque nūntiāvit rēgīnae Esther, et **illa** **rēgī** ex nōmine Mardochaēī.

23 Quaesītum **est** et inventum, et appēnsus uterque eōrum in patibulō; mandātumque **est** **librō** annālium **cōram** **rēge**.

## 3

1 Post haec rēx Asuerus exaltāvit **Amān** fīlium Amadāthī, quī erat dē stirpe Agag, et posuit solium eius super omnēs prīncipēs, quōs habēbat.

2 Cūnctīque servī **rēgis**, quī in foribus palātiī versābantur, flectēbant genua et adōrābant **Amān**; sīc enim praecēperat rēx prō illō. **Sōlus** Mardochaeus nōn flectēbat **genū** neque adōrābat eum.

3 Cui dīxērunt puerī **rēgis**, quī ad forēs palātiī praesidēbant: “ Cūr nōn observās mandātum **rēgis**? ”.

4 Cumque **hoc** crēbrius dīcerent, et ille nōllet audīre, nūntiāvērunt **Amān** scīre cupientēs utrum persevērāret in **sententiā**; dīxerat enim eīs sē **esse** Iūdaeum.

5 Cumque **Amān** experīmentō probāsset quod Mardochaeus nōn sibi flecteret **genū** nec sē adōrāret, īrātus **est** valdē

6 et prō nihilō dūxit in ūnum Mardochaeum **mittere** **manūs** suās — audierat enim quod **esset** **gentīs** Iūdaeae — **magis**que voluit omnem Iūdaeōrum, quī erant in rēgnō Asuērī, **perdere** nātiōnem.

7 **Mēnse** prīmō, cuius vocābulum **est** **Nīsan**, annō duodecimō rēgnī Asuerī, **missa** **est** in urnam sors, quae dīcitur Phur, **cōram** **Amān**, quō **diē** et quō **mēnsē** gēns Iūdaeōrum dēbēret interficī; et exīvit diēs **tertia** **decima** **mēnsis** duodecimī, quī vocātur Adar.

8 Dīxitque **Amān** **rēgī** Asuērō: “ **Est** **populus** per omnēs prōvinciās rēgnī tuī dispersus, sēgregātus inter **populōs** aliēnīsque ūtēns lēgibus, quās cēterī nōn cognōscunt, īnsuper et **rēgis** **scīta** contemnēns; nōn expedit **rēgī**, ut det illīs requiem.

9 Sī tibi **placet**, scrīptīs dēcerne, ut pereat, et decem **milia** talentōrum argentī appendam arcāriīs gāzae tuae ”.

10 Tulit ergō rēx ānulum, quō ūtēbātur, dē manū **suā** et **dedit** eum **Amān** fīliō Amadathī dē prōgeniē Agag, hostī Iūdaeōrum.

11 Dīxitque ad eum: “ Argentum, quod pollicēris, tuum sit; dē **populō** age, quod tibi **placet** ”.

12 Vocātīque sunt scrībae **rēgis** **mēnsē** prīmō, **tertia** **decima** **diē** eius, et scrīptum **est**, ut iusserat **Amān**, ad omnēs satrapās **rēgis** et **ducēs** prōvinciārum et prīncipēs dīversārum gentium, ut quaeque gēns **legere** poterat et audīre prō varietāte linguārum, ex nōmine **rēgis** Asuērī; et litterae ipsīus signātae ānulō.

13 Missae sunt epistulae per cursōrēs ad ūniversās prōvinciās **rēgis**, ut perderent, **occīderent** atque dēlērent omnēs Iūdaeōs, ā puerō usque ad senem, parvulōs et mulierēs ūnō **diē**, **hoc** **est** tertiō decimō **mēnsis** duodecimī, quī vocātur Adar, et **bona** eōrum dīriperent.

13ā Epistulae autem **hoc** exemplar fuit:

“ Rēx magnus Artaxerxēs centum vīgintī septem ab **Indiā** usque Aethiopiam prōvinciārum satrapīs et ducibus, quī eius imperiō subiectī sunt, haec scrībit:

13b Cum plūrimīs gentibus imperārem et ūniversum orbem meae diciōnī subiugāssem, voluī nēquāquam abūtī potentiae magnitūdine, sed semper clēmenter et lēniter agēns gubernāre subiectōrum vītam absque ūllō terrōre, rēgnumque quiētum et usque ad fīnēs pervium praestāns, optātam cūnctīs mortālibus pācem renovāre.

13c Quaerente autem mē ā cōnsiliāriīs meīs, quōmodo **hoc** posset implērī, ūnus quī **prūdentiā**, **bonā** voluntāte et **fide** stabilī cēterōs praecellit et **est** post rēgem secundus, **Amān** nōmine,

13d indicāvit mihi in tōtīus **orbis** terrārum tribubus **populum** hostīlem **esse** dispersum, quī, lēgibus **suīs** contrā omnium gentium faciēns cōnsuētūdinem, rēgum **iussa** in perpetuum contemnat, nē cōnsistat **concordia** nātiōnum ā nōbīs **cōnsolidāta**.

13ē Quod cum didicissēmus, videntēs ūnam hanc gentem rebellem adversus omne hominum **genus** perversīs **utī** lēgibus nostrīsque negōtiīs contraīre, **pessima** cōnficere et rēgnī impedīre pācem,

13f iussimus, ut quōscumque **Amān**, quī negōtiīs pūblicīs praepositus **est** et quem patris locō colimus, per litterās mōnstrāverit, cum coniugibus ac **līberīs** rādīcitus dēleantur inimīcōrum gladiīs, nūllusque eōrum misereātur, **quārta** **decima** **diē** duodecimī **mēnsis** Adar annī **praesentis**;

13g ut, quī iam ōlim sunt nefāriī hominēs, ūnō **diē** violenter ad īnferōs dēscendentēs stabilēs in posterum et quiētās reddant nōbīs **plēnē** rēs pūblicās. 13h Quī autem cēlāverit **genus** eōrum, **inhabitābilis** erit nōn **sōlum** inter hominēs, sed nec inter avēs, et igne sānctō combūrētur; et **substantia** eōrum in rēgnum cōnferētur. Valēte ”.

14 Exemplar autem epistulārum ut lēx in omnibus prōvinciīs prōmulgandum erat, ut scīrent omnēs **populī** et parārent sē ad praedictam diem.

15 Festīnābant cursōrēs, quī missī erant, **rēgis** imperium explēre; statimque in Sūsan pependit ēdictum, **rege** et **Amān** celebrante convīvium, dum cīvitās **ipsa** **esset** **conturbāta**.

15ā Et convīvium fēcērunt omnēs gentēs; rēx autem et **Amān**, cum introīsset rēgiam, cum **amīcīs** luxuriābātur.

15b Ubicumque igitur prōpōnēbātur exemplum epistulae, plōrātiō et **lūctus** ingēns fīēbat apud omnēs Iūdaeōs.

15c Et invocābant Iūdaeī Deum patrum suōrum et dīcēbant:

15d “ Domine Deus, tū **sōlus** Deus in caelō sūrsum,

et nōn **est** **alius** Deus praeter tē.

15ē Sī enim fēcissēmus lēgem tuam et **praecepta**,

habitāssēmus cum sēcūritāte et pāce per omne tempus vītae nostrae.

15f Nunc autem, quoniam nōn fēcimus **praecepta** **tua**,

**venit** super nōs **omnis** trībulātiō **ista**.

15g Iūstus **es** et clēmēns et excelsus et magnus, Domine,

et omnēs viae tuae iūdicia.

15h Et nunc, Domine, nōn dēs fīliōs tuōs in captīvitātem

neque uxōrēs nostrās in violātiōnem neque in perditiōnem,

quī **factus** **es** nōbīs propitius ab Aegyptō usque nunc.

15ī Miserēre prīncipālī tuae partī

et nōn trādās in īnfāmiam hērēditātem tuam,

ut hostēs dominentur nostrī ”.

## 4

1 Cum comperisset Mardochaeus omnia, quae **acciderant**, scidit vestīmenta **sua** et **indūtus** **est** saccō spargēns cinerem **capitī**. Et in **platēā** mediae cīvitātis vōce **magnā** et **amārā** clāmābat

2 usque ad forēs palātiī gradiēns; nōn enim erat licitum indūtum saccō aulam **rēgis** intrāre.

3 In omnibus **quoque** prōvinciīs, quōcumque ēdictum et dogma **rēgis** pervēnerat, **plānctus** ingēns erat apud Iūdaeōs, ieiūnium, **ululātus** et **flētus**, saccō et cinere multīs prō strātō ūtentibus.

4 Ingressae sunt autem puellae Esther et eunūchī nūntiāvēruntque **eī**. Quod audiēns **cōnsternāta** **est** valdē et mīsit vestem, ut, ablātō saccō, induerent eum; quam accipere nōluit.

5 Accītōque Athach eunūchō, quem rēx ministrum **eī** dederat, praecēpit **eī**, ut īret ad Mardochaeum et disceret ab eō cūr **hoc** faceret.

6 **Ēgressus**que Athach īvit ad Mardochaeum stantem in **platēā** cīvitātis ante ōstium palātiī.

7 Quī indicāvit **eī** omnia, quae **eī** **acciderant**, quantum **Amān** prōmīsisset, ut in thēsaurōs **rēgis** prō Iūdaeōrum nece īnferret argentum.

8 Exemplar **quoque** ēdictī, quod pendēbat in Sūsan ad perdendum eōs, **dedit** **eī**, ut rēgīnae ostenderet et monēret eam, ut intrāret ad rēgem et dēprecārētur eum et rogāret prō **populō** suō. 8ā “ Memor, inquit, diērum **humilitātis** tuae, quandō **nūtrīta** sīs in manū **meā**, quia **Amān** secundus ā **rēge** **locūtus** **est** contrā nōs in mortem. Et tū, invocā Dominum et **loquere** **rēgī** prō nōbīs et **līberā** nōs dē morte ”.

9 **Regressus** Athach nūntiāvit Esther omnia, quae Mardochaeus dīxerat.

10 Quae respondit **eī** et iussit, ut dīceret Mardochaeō:

11 “ Omnēs servī **rēgis** et cūnctae, quae sub diciōne eius sunt, nōrunt prōvinciae, quod cuique sīve **virō** sīve mulierī, quī nōn **vocātus** interius ātrium **rēgis** intrāverit, **ūna** lēx sit, ut statim interficiātur, **nisi** forte rēx auream virgam ad eum tetenderit, ut possit **vīvere**; ego autem trīgintā iam diēbus nōn sum **vocāta** ad rēgem ”.

12 Quod cum audīsset Mardochaeus,

13 rūrsum mandāvit Esther dīcēns: “ Nē **pūtēs** quod animam tuam tantum **līberēs**, quia in domō **rēgis** **es**, prae cūnctīs Iūdaeīs.

14 Sī enim nunc **silueris**, aliunde Iūdaeīs līberātiō et salvātiō exsurget, et tū et **domus** patris tuī perībitis; et **quis** nōvit utrum idcircō ad rēgnum **vēnerīs**, ut in tālī tempore parārēris? ”.

15 Rūrsumque Esther haec Mardochaeo verba mandāvit:

16 “ **Vade** et **congregā** omnēs Iūdaeōs, quī in Sūsan reperiuntur; et **ieiūnātē** prō mē. Nōn comedātis et nōn bibātis **tribus** diēbus et **tribus** noctibus, et ego cum ancillīs meīs similiter ieiūnābō; et tunc ingrediar ad rēgem contrā lēgem faciēns; sī pereō, pereō ”.

17 Īvit itaque Mardochaeus et fēcit omnia, quae **eī** Esther mandāverat.

17ā Mardochaeus autem scidit vestīmenta **sua** et substrāvit cilicium et **cecidit** super faciem suam in terram, et seniōrēs **populī**, ā **māne** usque ad vesperam

17b et dīxit:

“ Deus Abraham et Deus Isaac et Deus Iācōb, benedictus **es**.

17c Domine, Domine, rēx omnipotēns,

in diciōne enim **tua** **cūncta** sunt **posita**,

et nōn **est** quī possit tuae **resistere** voluntātī,

sī **dēcrēverīs** salvāre Isrāēl.

17d Tū enim fēcistī caelum et terram

et quidquid mīrābile caelī **ambitū** continētur;

17ē Dominus omnium **es**,

nec **est** quī resistat maiestātī tuae.

17f Tū scīs, Domine, quia libenter adōrārem

plantās pedum **Amān** prō salūte Isrāēl;

17g **hōc** autem nōn fēcī,

nē glōriam hominis pōnerem super glōriam Deī meī,

et alium nōn adōrābō **nisi** tē, Domine, Deus meus.

17h Et nōn faciō **ea** in **arrogantiā**

neque in glōriae cupiditāte, Domine.

**Appārē**, Domine; manifestāre, Domine!

17ī Et nunc, Domine rēx, Deus Abraham et Deus Isaac et Deus Iācōb,

**parcē** **populō** tuō,

quia volunt nōs inimīcī nostrī **perdere**

et dēlēre hērēditātem tuam.

17k Nē dēspiciās partem tuam,

quam redēmistī tibi dē **terrā** Aegyptī.

17l Exaudī dēprecātiōnem meam

et propitius **estō** sortī tuae;

et converte lūctum nostrum in gaudium,

ut vīventēs laudēmus **nōmen** tuum, Domine,

et nē claudās **ōra** tē **canentium** ”.

17m **Omnīs** **quoque** Isrāēl ex **tōtīs** vīribus clāmāvit ad Dominum, eō quod eīs **certa** mors **impendēret**.

17n Esther **quoque** **rēgīna** **cōnfūgit** ad Dominum pavēns perīculum **mortis**, quod imminēbat.

17ō Cumque dēposuisset vestēs glōriae, suscēpit indūmenta **lūctus** et prō unguentīs superbiae implēvit caput suum cinere et corpus suum humiliāvit ieiūniīs valdē.

17p Et **cecidit** super terram cum ancillīs **suīs** ā **māne** usque ad vesperam et dīxit:

17q “ Deus Abraham et Deus Isaac et Deus Iācōb, benedictus **es**.

Suffrāgā mihi **sōlī**

et nōn habentī dēfēnsōrem praeter tē, Domine,

17r quoniam perīculum in manū **meā** **est**.

17s Ego audīvī ex **librīs** maiōrum meōrum, Domine,

quoniam tū Noe in **aquā** dīluviī cōnservāstī.

17t Ego audīvī ex **librīs** maiōrum meōrum, Domine,

quoniam tū Abrahae in trecentīs et decem octo **virīs**

novem **rēgēs** trādidistī.

17ū Ego audīvī ex **librīs** maiōrum meōrum, Domine,

quoniam tū Iōnam dē ventre cētī līberāstī.

17v Ego audīvī ex **librīs** maiōrum meōrum, Domine,

quoniam tū Anāniam, Azāriam et Misael dē camīnō **ignis** līberāstī.

17x Ego audīvī ex **librīs** maiōrum meōrum, Domine,

quoniam tū Daniēl dē lacū leōnum ēruistī.

17y Ego audīvī ex **librīs** maiōrum meōrum, Domine,

quoniam tū Ezechiae, **rēgī** Iūdaeōrum,

morte damnātō et ōrantī prō **vītā** misertus **es**

et dōnāstī **eī** vītae annōs quīndecim.

17z Ego audīvī ex **librīs** maiōrum meōrum, Domine,

quoniam tū Annae petentī in dēsīderiō animae

fīliī generātiōnem dōnāstī.

17aa Ego audīvī ex **librīs** maiōrum meōrum, Domine,

quoniam tū omnēs complacentēs tibi līberās, Domine,

usque in fīnem.

17bb Et nunc adiuvā mē sōlitāriam

et nēminem habentem **nisi** tē,

Domine, Deus meus.

17cc Tū nōstī

quoniam **abōmināta** **est** **ancilla** **tua** concubitum incircumcīsōrum.

17dd Deus, tū nōstī

quoniam nōn mandūcāvī dē **mēnsā** exsecrātiōnum

et vīnum lībātiōnum eōrum nōn bibī.

17ēe Tū nōstī

quoniam ā **diē** trānslātiōnis meae

nōn sum **laetāta**, Domine,

**nisi** in tē **solō**.

17ff Tū scīs, Deus,

quoniam, ex quō vestīmentum **hoc** super caput meum **est**,

exsecror illud tamquam pannum mēnstruātae

et nōn induī illud in **diē** **bonā**.

17gg Et nunc **subvenī** orphānae mihi

et verbum concinnum dā in **os** meum in cōnspectū leōnis

et grātam mē fac **cōram** eō

et converte cor eius in **odium** **oppugnantīs** nōs,

in perditiōnem eius et eōrum, quī cōnsentiunt **eī**.

17hh Nōs autem **lībera** dē manū inimīcōrum nostrōrum;

converte lūctum nostrum in laetitiam

et dolōrēs nostrōs in sānitātem.

17iī Surgentēs autem suprā partem tuam, Deus,

fac in exemplum.

17kk **Appārē**, Domine; manifestāre, Domine! ”.

## 5

1 Et factum **est** **diē** tertiō, **indūta** Esther rēgālibus vestīmentīs stetit in ātriō **domūs** rēgiae, quod erat interius contrā basilicam **rēgis**. At ille sedēbat super solium suum in cōnsistōriō palātiī contrā ōstium **domūs**.

2 Et factum **est**, cum vīdisset Esther rēgīnam stantem, placuit oculīs eius, et extendit contrā eam virgam auream, quam tenēbat manū; quae accēdēns tetigit summitātem virgae eius.

2ā Cumque **rēgiō** fulgeret habitū et invocāsset omnium rēctōrem et salvātōrem Deum, assūmpsit duās famulās

2b et super ūnam quidem innītēbātur, quasi in dēliciīs;

2c **altera** autem sequēbātur dominam dēfluentia in humum indūmenta sustentāns.

2d **Ipsā** autem roseō vultū colōre **perfūsa** et grātīs ac **nītentibus** oculīs trīstem cēlābat animum et **mortis** timōre contractum.

2ē **Ingressa** igitur **cūncta** per ōrdinem ōstia, stetit in **aulā** interiōre contrā rēgem, ubi ille **residēbat** super solium rēgnī **suī** **indūtūs** vestibus rēgiīs aurōque fulgēns et pretiōsīs lapidibus; eratque **terribilis** aspectū, et **virga** **aurea** in manū eius.

2f Cumque ēlevāsset faciem, vīdit eam sīcut taurus in impetū īrae suae et cōgitāns eam **perdere** clāmāvit ambiguus: “ **Quis** **ausus** **est** introīre in aulam nōn **vocātus**? ”. Et **rēgīna** corruit et, in pallōrem colōre mūtātō, **lassa** sē reclīnāvit super caput ancillulae, quae antecēdēbat.

2g Convertitque Iūdaeōrum Deus et ūniversae creātūrae Dominus spīritum **rēgis** in mānsuētūdinem, et festīnus ac metuēns exilīvit dē soliō; et sustentāns eam ulnīs **suīs**, dōnec redīret ad sē, verbīs pācificīs **eī** blandiēbātur:

2h “ Quid habēs, Esther **rēgīna**, soror **mea** et cōnsors rēgnī? Ego sum frāter tuus, nōlī **metuere**.

2ī Nōn moriēris; nōn enim prō tē, sed prō omnibus haec lēx **cōnstitūta** **est**.

2k Accēde! ”.

2l Et ēlevāns auream virgam posuit super collum eius et ōsculātus **est** eam et ait: “ **Loquēre** mihi ”.

2m Quae respondit: “ Vīdī tē, domine, quasi angelum Deī, et conturbātum **est** cor meum prae timōre glōriae tuae;

2n valdē enim **mīrābilis** **es**, domine, et faciēs **tua** **plēna** **est** grātiārum ”.

2ō Cumque loquerētur, rūrsus corruit et paene **exanimāta** **est**.

2p Rēx autem turbābātur, et omnēs ministrī eius.

3 Dīxitque ad eam rēx: “ Quid vīs, Esther **rēgīna**? Quae **est** petītiō **tua**? Etiamsī dīmidiam partem rēgnī **petieris**, dabitur tibi ”.

4 At **illa** respondit: “ Sī **rēgī** **placet**, obsecrō, ut veniās ad mē hodiē et **Amān** tēcum ad convīvium, quod parāvī ”.

5 Statimque rēx: “ **Vocāte**, inquit, **cito** **Amān**, ut fīat verbum Esther ”.

Vēnērunt itaque rēx et **Amān** ad convīvium, quod eīs **rēgīna** parāverat.

6 Dīxitque **eī** rēx, postquam vīnum biberat: “ Quid petis, ut dētur tibi, et prō **quā** rē postulās? Etiamsī dīmidiam partem rēgnī meī **petierīs**, impetrābis ”.

7 Cui respondit Esther: “ Petītiō **mea** et precēs:

8 Sī **invēnī** in cōnspectū **rēgis** grātiam, et sī **rēgī** **placet**, ut det mihi, quod postulō, et meam impleat petītiōnem, veniat rēx et **Amān** ad convīvium, quod parābō eīs, et crās faciam secundum verbum **rēgis** ”.

9 **Ēgressus** **est** itaque illō **diē** **Amān** laetus et alacer **corde**. Cumque vīdisset Mardochaeum sedentem in foribus palātiī, et nōn **sōlum** nōn assurrēxisse sibi, sed nec mōtum quidem dē locō sessiōnis suae, indignātus **est** valdē.

10 Et, **dissimulātā** **īrā**, reversus in domum suam convocāvit ad sē amīcōs suōs et Zārēs uxōrem suam

11 et exposuit illīs magnitūdinem dīvitiārum suārum fīliōrumque turbam, et **quanta** eum **glōria** super omnēs prīncipēs et servōs suōs rēx ēlevāsset.

12 Et post haec ait: “ **Rēgīna** **quoque** Esther nūllum alium vocāvit ad convīvium cum **rēge** praeter mē; apud quam etiam crās cum **rēge** prānsūrus sum.

13 Et, cum omnia haec habeam, nihil mē habēre putō, quamdiū vīderō Mardochaeum Iūdaeum sedentem in foribus **rēgis** ”.

14 Respondēruntque **eī** Zarēs uxor eius et cēterī **amīcī**: “ Iubē parārī excelsam trabem habentem altitūdinis quīnquāgintā cubitōs et dīc **manē** **rēgī**, ut appendātur super eam Mardochaeus; et sīc ībis cum **rēge** laetus ad convīvium ”. Placuit **eī** cōnsilium et iussit excelsam parārī trabem.

## 6

1 Noctem illam dūxit rēx īnsomnem iussitque afferrī sibi librum memoriālium, annālēs priōrum temporum. Quae cum illō praesente legerentur,

2 ventum **est** ad eum locum, ubi scrīptum erat quōmodo nūntiāsset Mardochaeus īnsidiās Bagathan et Thārēs duōrum eunūchōrum iānitōrum, quī voluerant **manūs** **mittere** in rēgem Asuerum.

3 Quod cum audīsset rēx, ait: “ Quid prō hāc **fide** **honōris** ac praemiī Mardochaeus cōnsecūtus **est**? ”. Dīxēruntque **eī** servī illīus ac ministrī: “ Nihil omnīnō mercēdis accēpit ”.

4 Statimque rēx: “ **Quis** **est**, inquit, in ātriō? ”. **Amān** quippe exterius ātrium **domūs** rēgiae intrāverat, ut suggereret **rēgī**, ut iubēret Mardochaeum suspendī in patibulō, quod **eī** fuerat praeparātum.

5 Respondērunt puerī: “ Ecce **Amān** stat in ātriō ”. Dīxitque rēx: “ Ingrediātur ”.

6 Cumque **esset** **ingressus**, ait illī: “ Quid dēbet fierī **virō**, quem rēx honōrāre dēsīderat? ”. Cōgitāns autem in **corde** suō **Amān** et reputāns quod nūllum alium rēx **nisi** sē vellet honōrāre

7 respondit: “ Homō, quem rēx honōrāre cupit,

8 dēbet induī vestibus rēgiīs, quibus rēx **indūtus** erat, et impōnī super equum, quī dē **sellā** **rēgis** **est**, et accēperit rēgium **diadēma** super caput suum;

9 et prīmus dē rēgiīs prīncipibus nōbilissimīs induat eum et teneat equum eius et per **platēam** cīvitātis incēdēns clāmet et **dīcat**: “Sīc honōrābitur quemcumque voluerit rēx honōrāre” ”.

10 Dīxitque **eī** rēx: “ **Festīna** et, **sūmptā** **stolā** et equō, fac, ut **locūtus** **es**, Mardochaēō Iūdaeō, quī **sedet** in foribus palātiī; **cave**, nē quidquam dē hīs, quae **locūtus** **es**, praetermittās ”.

11 Tulit itaque **Amān** stolam et equum; indūtumque Mardochaeum et impositum equō praecēdēbat in **platēā** cīvitātis atque clāmābat: “ **Hōc** **honōre** condignus **est** quemcumque rēx voluerit honōrāre ”.

12 Reversusque **est** Mardochaeus ad iānuam palātiī; et **Amān** festīnāvit īre in domum suam lūgēns et opertō **capite**.

13 Nārrāvitque Zarēs uxōrī suae et **amīcīs** omnia, quae ēvēnissent sibi; cui respondērunt sapientēs, quōs habēbat in cōnsiliō, et uxor eius: “ Sī dē sēmine Iūdaeōrum **est** Mardochaeus, ante quem **cadere** coepistī, nōn **poteris** praevalēre contrā eum, sed cadēs in cōnspectū eius ”.

14 Adhūc illīs loquentibus, vēnērunt eunūchī **rēgis** et **cito** eum ad convīvium, quod **rēgīna** parāverat, **pergere** compulērunt.

## 7

1 Intrāvit itaque rēx et **Amān**, ut biberent cum **rēgīnā**.

2 Dīxitque **eī** rēx etiam in secundō **diē**, postquam vīnō incaluerat: “ Quae **est** petītiō **tua**, Esther, ut dētur tibi, et quid vīs fierī? Etiamsī dīmidiam rēgnī meī partem **petierīs**, impetrābis ”.

3 Ad quem **illa** respondit: “ Sī **invēnī** grātiam in oculīs tuīs, ō rēx, et sī tibi **placet**, **dōnā** mihi animam meam, prō **quā** rogō, et **populum** meum, prō quō obsecrō.

4 Trāditī enim sumus, ego et **populus** meus, ut conterāmur, iugulēmur et pereāmus. Atque utinam in servōs et famulās vēnderēmur: tacuissem, quia trībulātiō haec nōn **esset** **digna** conturbāre rēgem ”.

5 Respondēnsque rēx Asuerus ait: “ **Quis** **est** iste et ubi **est**, ut haec audeat facere? ”.

6 Dīxit Esther: “ **Hostīs** et inimīcus noster pessimus iste **est** **Amān** ”. Quod ille audiēns īlicō obstupuit **cōram** **rēge** ac **rēgīnā**.

7 Rēx autem surrēxit īrātus et dē locō convīviī intrāvit in hortum palātiī. **Amān** **quoque** surrēxit, ut rogāret Esther rēgīnam prō **animā** **suā**; intellēxit enim ā **rēge** sibi dēcrētum **esse** **mālum**.

8 Quī cum reversus **esset** dē hortō et intrāsset convīviī locum, repperit **Amān** super lectulum corruisse, in quō iacēbat Esther, et ait: “ Etiam rēgīnam vult **opprimere**, mē praesente, in domō **meā**? ”. Necdum verbum dē ōre **rēgis** exierat, et statim operuērunt faciem eius.

9 Dīxitque Harbona, ūnus dē eunūchīs, quī stābant in ministeriō **rēgis**: “ Ēn etiam lignum, quod parāverat Mardochaeō, quī **locūtus** **est** bonum prō **rēge**, stat in domō **Amān** habēns altitūdinis quīnquāgintā cubitōs ”. Cui dīxit rēx: “ Appendite eum in eō ”.

10 Suspēnsus **est** itaque **Amān** in patibulō, quod parāverat Mardochaeō; et **rēgis** **īra** quiēvit.

## 8

1 **Dīē** illō **dēdit** rēx Asuerus Esther rēgīnae domum **Amān** adversāriī Iūdaeōrum, et Mardochaeus **ingressus** **est** ante faciem **rēgis**; **cōnfessa** **est** enim **eī** Esther quid **esset** sibi.

2 Tulitque rēx ānulum suum, quem ab **Amān** recipī iusserat, et trādidit Mardochaeō; Esther autem cōnstituit Mardochaeum super domum **Amān**.

3 Et adiēcit Esther loquī **cōram** **rēge** et prōcidit ad **pedēs** eius flēvitque et **locūta** ad eum ōrāvit, ut malitiam **Amān** Agagitae et māchinātiōnēs eius pessimās, quās excōgitāverat contrā Iūdaeōs, iubēret **irritās** fierī.

4 At ille ex **mōre** scēptrum aureum prōtendit manū; **illa**que cōnsurgēns stetit ante eum

5 et ait: “ Sī **placet** **rēgī**, et sī **invēnī** grātiam **cōram** eō, et dēprecātiō **mea** nōn **eī** vidētur **esse** **contrāria**, et **acceptā** sum in oculīs eius, obsecrō, ut novīs epistulīs veterēs litterae **Amān** fīliī Amadathi, Agagītae, īnsidiātōris et **hostīs** Iūdaeōrum, quibus eōs in cūnctīs **rēgis** prōvinciīs perīre praecēperat, corrigantur.

6 Quōmodo enim poterō sustinēre **mālum**, quod passūrus **est** **populus** meus, et interitum cognātiōnis meae? ”.

7 Responditque rēx Asuerus Esther rēgīnae et Mardochaēō Iūdaeō: “ Domum **Amān** concessī Esther et ipsum iussī appendī in patibulō, quia **ausus** **est** **manum** in Iūdaeōs **mittere**.

8 Scrībite ergō Iūdaeīs sīcut vōbīs **placet**, ex **rēgis** nōmine, signantēs litterās ānulō meō, quia epistulae ex **rēgis** nōmine scrīptae et illīus ānulō signātae nōn possunt immūtārī ”.

9 **Accītīs**que **scrībīs** **rēgis** — erat autem tempus tertiī **mēnsis**, quī appellātur Sivan, **vīcēsima** et **tertia** illīus **diē** — scrīptae sunt epistulae, ut Mardochaeus voluerat, ad Iūdaeōs et ad satrapās prōcūrātōrēsque et prīncipēs, quī centum vīgintī septem prōvinciīs ab **Indiā** usque ad Aethiopiam praesidēbant, prōvinciae atque prōvinciae, **populō** et **populō**, iuxtā linguās et litterās suās, et Iūdaeīs iuxtā linguam et litterās suās.

10 Ipsaeque epistulae, quae ex **rēgis** nōmine mittēbantur, ānulō ipsīus obsignātae sunt et missae per verēdāriōs ēlēctīs equīs rēgiīs discurrentēs.

11 Quibus permīsit rēx Iūdaeīs in singulīs cīvitātibus, ut in ūnum congregārentur et stārent prō animābus **suīs** et omnēs inimīcōs suōs cum coniugibus ac **līberīs** interficerent atque dēlērent et **spolia** eōrum dīriperent;

12 et **cōnstitūta** **est** per omnēs prōvinciās **ūna** ultiōnis diēs, id **est** **tertia** **decima** **mēnsis** duodecimī, quī vocātur Adar.

12ā Quōmodo praecēpit eīs **utī** **suīs** lēgibus in omnī cīvitāte et auxiliārī illīs et **utī** inimīcīs et adversāriīs ipsōrum, sīcut vellent, in ūnō **diē**,

12b in omnī rēgnō **Artaxerxīs**, **quārta** **decima** **diē** duodecimī **mēnsīs**, id **est** Adar.

12c **Hoc** **est** exemplar epistulae:

12d “ Rēx magnus Artaxerxēs ab **Indiā** usque Aethiopiam centum vīgintī septem prōvinciārum satrapīs ac omnibus, quī nostrae iussiōnī oboediunt, salūtem dīcit.

12ē Multī **nimiā** bonitāte prīncipum et **honōre**, quī in eōs collātus **est**, abūsī sunt in superbiam;

12f et nōn **sōlum** subiectōs rēgibus nītuntur **opprimere**, sed datam sibi glōriam nōn ferentēs in ipsōs, quī dedērunt, mōliuntur īnsidiās.

12g Nec contentī sunt grātiārum āctiōnem ex hominibus auferre, sed etiam vāniloquiīs eōrum, quī bonō imperītī sunt īnflātī, Deī **quoque** **cūncta** **cernentis** et **malum** odientīs arbitrantur sē posse **fugere** sententiam.

12h Saepe autem et multī in potestāte cōnstitūtī, amīcōrum, quibus **crēdita** erant officia cōnsiliō, participēs factī sunt effūsiōnis sanguinis **innocentis** et implicātī calamitātibus īnsānābilibus,

12ī cum istī perversīs et mendācibus cunīculīs dēciperent sincēram prīncipum benignitātem.

12k Quae rēs nōn tam ex veteribus probātur historiīs quam ex hīs, quae in prōmptū sunt, intuentibus, quae **pestilentiā** **indignē** dominantium **perpetrāta** sunt.

12l Unde in posterum prōvidendum **est** pācī omnium prōvinciārum.

12m Sī **dīversa** iubeāmus, quae sub oculīs veniunt, discernimus semper cum **clēmentissimā** attentiōne.

12n **Amān** enim fīlius Amadathi, Macedō, aliēnusque ā Persārum sanguine et ā pietāte **nostrā** multum distāns, ā nōbīs hospitiō susceptus **est**.

12ō Et tantam in sē expertus hūmānitātem, quam ergā omnem gentem habēmus, ut pater noster **pūblicē** vocārētur et adōrārētur ab omnibus post rēgem semper secundus.

12p Quī in tantum arrogantiae tumōrem sublātus **est**, ut rēgnō nōs prīvāre **nīterētur** et spīritū.

12q Nam nostrum servātōrem et permanentem benefactōrem Mardochaeum et irreprehēnsibilem cōnsortem rēgnī nostrī Esther cum omnī gente ipsōrum tortuōsīs quibusdam atque fallācibus māchinīs expetīvit in mortem;

12r **hoc** cōgitāns, ut, illīs interfectīs, īnsidiārētur nostrae sōlitūdinī et rēgnum Persārum trānsferret in Macedōnās.

12s Nōs autem ā pessimō mortālium Iūdaeōs necī dēstinātōs in **nūllā** **penitus** **culpā** **repperimus**; sed ē contrāriō iūstissimīs ūtentēs lēgibus

12t et fīliōs altissimī et maximī semperque **vīventis** Deī, cuius beneficiō et nōbīs et patribus nostrīs rēgnum **est** **optimā** dispositiōne dīrēctum.

12ū **Bene** igitur faciētis nōn ūtentēs litterīs, quās **Amān** fīlius Amadāthī dīrēxerat.

12v Prō quō **scelere** ante portās huius **urbis**, id **est** Sūsan, ipse, quī **māchinātus** **est** cum omnī cognātiōne **suā**, pendet in patibulō, Deō, quī gubernat omnia, celeriter **eī** reddente quod meruit.

12x Exemplar autem huius ēdictī, quod nunc mittimus, in cūnctīs urbibus prōpōnātur, ut liceat Iūdaeīs **utī** lēgibus **suīs**.

12y Quibus dēbētis **esse** adminiculō, ut contrā eōs, quī in tempore trībulātiōnis eōs aggrediuntur, sē possint **dēfendere** **quārta** **decima** **diē** **mēnsis** duodecimī, quī vocātur Adar.

12z Hanc enim diem omnipotēns Deus dēstinātam in interitum ēlēctī **generis** eīs vertit in gaudium.

12aa Unde et vōs inter sollemnēs vestrōs diēs hanc habētōte diem īnsignem et **celebrāte** eam cum omnī **laetitiā**,

12bb ut nunc et in posterum **illa** nōbīs et benevolīs Persīs sit salūs, illīs autem, quī nōbīs īnsidiantur, **memoriā** perditiōnis.

12cc **Omnīs** autem cīvitās et **prōvincia**, quae nōluerit sollemnitātis huius **esse** particeps, gladiō et igne in **īrā** pereat; et sīc dēleātur, ut nōn **sōlum** hominibus **invia**, sed etiam bēstiīs et volātilibus in sempiternum **abōminābilis** relinquātur. Valēte ”.

13 Exemplar epistulae in **fōrmā** **lēgis** in omnibus prōvinciīs prōmulgandum erat, ut omnibus **populīs** nōtum fieret parātōs **esse** Iūdaeōs in diem illam ad capiendam vindictam dē hostibus **suīs**.

14 Ēgressīque sunt verēdāriī celerēs nūntiōs perferentēs, et ēdictum **rēgis** pependit in Sūsan.

15 Mardochaeus autem dē **palātiō** et dē cōnspectū **rēgis** ēgrediēns fulgēbat vestibus rēgiīs, hyacinthinīs vidēlicet et albīs, corōnam magnam auream portāns in **capite** et **amictus** palliō sēricō atque purpureō; **omnis**que cīvitās exsultāvit atque **laetāta** **est**.

16 Iūdaeīs autem **nova** lūx orīrī **vīsa** **est**, gaudium, honor et tripudium.

17 Apud omnēs **populōs**, urbēs atque prōvinciās, quōcumque **rēgis** **iussa** veniēbant, Iūdaeīs fuit exsultātiō, epulae atque convīvia et fēstus diēs, in tantum ut plūrēs alterīus **gentis** et sectae eōrum religiōnī et caeremōniīs iungerentur; **grandīs** enim cūnctōs Iūdaicī nōminis terror invāserat.

## 9

1 Igitur duodecimī **mēnsis** — id **est** Adar — **tertia** **decima** **diē**, quandō verbum et ēdictum **rēgis** explendum erat, et hostēs Iūdaeōrum spērābant quod dominārentur ipsīs, **versā** **vice** Iūdaeī superāvērunt adversāriōs suōs.

2 Congregātīque sunt per singulās cīvitātēs, ut extenderent **manum** contrā inimīcōs et persecūtōrēs suōs; nūllusque **ausus** **est** **resistere**, eō quod omnēs **populōs** invāserat **formīdō** eōrum.

3 Nam et omnēs prōvinciārum prīncipēs et satrapae et prōcūrātōrēs **omnis**que dignitās, quae singulīs locīs ac operibus praeerat, sustinēbant Iūdaeōs timōre Mardochaēī,

4 quem prīncipem **esse** palātiī et plūrimum posse cognōverant; **fāma** **quoque** nōminis eius crēscēbat cotīdiē et per cūnctōrum **ōra** volitābat.

5 Itaque percussērunt Iūdaeī omnēs inimīcōs suōs **plāga** gladiī et **necīs** et **interitūs**, reddentēs eīs, quod sibi parāverant facere.

6 In Sūsan quīngentōs virōs interfēcērunt, extrā decem fīliōs **Amān** Agagitae **hostīs** Iūdaeōrum, quōrum **ista** sunt **nōmina**:

7 Pharsandatha et Delphōn et Esphatha

8 et Phoratha et Adalia et Aridatha

9 et Phermesta et Arisāī et Āridāī et Iezatha.

10 Quōs cum **occīdissent**, **praedas** dē substantiīs eōrum **tangere** nōluērunt.

11 Statimque numerus eōrum, quī occīsī erant in Sūsan, ad rēgem **relātus** **est**.

12 Quī dīxit rēgīnae: “ In urbe Sūsan interfēcērunt et dēlēvērunt Iūdaeī quīngentōs virōs et decem fīliōs **Amān**. Quantam putās eōs exercuisse caedem in ūniversīs prōvinciīs? Quid **ultrā** postulās et quid vīs, ut fierī iubeam? ”.

13 Cui **illa** respondit: “ Sī **rēgī** **placet**, dētur potestās Iūdaeīs, quī in Sūsan sunt, ut sīcut hodiē fēcērunt, sīc et crās faciant, et decem fīliī **Amān** in patibulō suspendantur ”.

14 Praecēpitque rēx, ut **ita** fieret. Statimque in Sūsan pependit ēdictum, et decem fīliī **Amān** suspēnsī sunt.

15 **Congregātīs** igitur Iūdaeīs, quī in Sūsan erant, **quārta** **decima** **diē** **mēnsis** Adar, interfectī sunt in Sūsan trecentī **virī**, nec eōrum ab illīs **dīrepta** **substantia** **est**.

16 **Reliquī** autem Iūdaeī per omnēs prōvinciās, quae diciōnī **rēgis** subiacēbant, congregātī prō animābus **suīs** stetērunt, ut requiēscerent ab hostibus, ac interfēcērunt dē persecūtōribus **suīs** septuāgintā quīnque **mīlia**, sed nūllus dē substantiīs eōrum quidquam contigit.

17 Diēs autem tertius decimus **mēnsis** Adar, diēs apud omnēs interfectiōnis fuit, et **quārta** **decima** **diē** requiēvērunt. Quem cōnstituērunt **esse** diem epulārum et laetitiae.

18 At hī, quī in urbe Sūsan congregātī sunt, tertiō decimō et quārtō decimō **diē** eiusdem **mēnsis** in caede versātī sunt, quīntō decimō autem **diē** requiēvērunt; et idcircō eundem diem cōnstituērunt sollemnem epulārum atque laetitiae.

19 Hī vērō Iūdaeī, quī in oppidīs nōn **mūrātīs** ac **villīs** **morābantur**, quārtum decimum diem **mēnsis** Adar convīviōrum et gaudiī dēcrēvērunt, **ita** ut exsultent in eō et mittant sibi mūtuō partēs epulārum. Illī autem, quī in urbibus habitant, agunt etiam quīntum decimum diem **mēnsīs** Adar cum gaudiō et convīviō et ut diem fēstum, in quō mittunt sibi mūtuō partēs epulārum.

19ā Et satrapae prōvinciārum et prīncipēs et scrībae **rēgis** honōrificābant Deum, quia timor Mardochaēī eōs invāserat. Factum erat enim, ut praeceptum **rēgis** in **tōtō** rēgnō nōminārētur.

20 Scrīpsit itaque Mardochaeus omnia haec et litterīs **comprehēnsa** mīsit ad omnēs Iūdaeōs, quī in omnibus **rēgis** prōvinciīs **morābantur**, tam in vīcīnō positīs quam procul,

21 ut quārtam decimam et quīntam decimam diem **mēnsīs** Adar prō fēstīs susciperent et, revertente semper annō, sollemnī **honōre** celebrārent

22 secundum diēs, in quibus requiēvērunt Iūdaeī ab inimīcīs **suīs**, et mēnsem, quī dē lūctū atque **trīstitiā** in hilaritātem gaudiumque ipsīs conversus **est**, **essent**que istae diēs epulārum atque laetitiae, et mitterent sibi invicem cibōrum partēs et pauperibus mūnuscula largīrentur.

23 Suscēpēruntque Iūdaeī in sollemnem rītum **cūncta**, quae eō tempore facere coeperant, et quae Mardochaeus litterīs **facienda** mandāverat.

24 **Amān** enim fīlius Amadāthī **stirpis** Agag, adversārius omnium Iūdaeōrum, cōgitāvit contrā eōs **malum**, ut dēlēret illōs, et mīsit Phur, id **est** sortem, ut eōs conturbāret atque dēlēret.

25 Sed postquam **ingressa** **est** Esther ad rēgem, mandāvit ille simul cum litterīs, ut **malum**, quod iste contrā Iūdaeōs cōgitāverat, reverterētur in caput eius, et suspenderentur ipse et fīliī eius in patibulō.

26 Atque ex illō tempore diēs istī appellātī sunt Phurim propter **nōmen** Phur. Propter **cūncta** **illa**, quae in hāc **epistulā** continentur,

27 et propter **eā**, quae dē hīs vīderant et quae eīs **acciderant**, statuērunt et in sollemnem rītum numquam mūtandum suscēpērunt Iūdaeī super sē et sēmen suum et super cūnctōs, quī religiōnī eōrum voluerint cōpulārī, ut duōs hōs diēs secundum praeceptum et tempus eōrum singulīs annīs celebrārent.

28 Istī diēs memorārentur et celebrārentur per singulās generātiōnēs in singulīs cognātiōnibus, prōvinciīs et cīvitātibus, nec **esset** **ūlla** cīvitās, in **quā** diēs Phurim nōn observārentur ā Iūdaeīs et ab eōrum prōgeniē.

29 Scrīpsēruntque Esther **rēgīnā** **fīlia** Abihail et Mardochaeus Iūdaeus omnī studiō ad cōnfirmandam hanc secundam epistulam Phurim.

30 Et mīsērunt ad omnēs Iūdaeōs, quī in centum vīgintī septem prōvinciīs **rēgis** Asuerī versābantur, verba **pācis** et vēritātis,

31 statuentēs diēs Phurim prō temporibus **suīs**, sīcut cōnstituerant Mardochaeus et Esther, et sīcut illī statuerant prō sēipsīs et prō sēmine suō, **praecepta** ieiūniōrum et clāmōrum.

32 Et mandātum Esther cōnfirmāvit **praecepta** Phurim et scrīptum **est** in **librō**.

## 10

1 Rēx vērō Asuerus terrae et **maris** īnsulīs imposuit tribūtum.

2 Cuius fortitūdō et imperium et dignitās atque sublīmitās, **quā** exaltāvit Mardochaeum, **scrīpta** sunt in **librō** annālium rēgum Mēdōrum atque Persārum,

3 et quōmodo Mardochaeus Iūdaicī **generis** secundus ā **rēge** Asuērō fuerit et magnus apud Iūdaeōs et **acceptābilīs** plēbī frātrum suōrum, quaerēns **bona** **populō** suō et loquēns **ea**, quae ad pācem sēminis **suī** pertinērent.

3ā Dīxitque Mardochaeus ad omnēs: “ Ā Deō **facta** sunt **ista**! ”.

3b **Recordātus** **est** enim Mardochaeus somniī, quod vīderat, haec **eadem** **significantīs**; nec eōrum quidquam irritum fuit.

3c “ Quod parvus fōns crēvit in fluvium, et erat lūx et sōl et **aqua** **plūrima**: fōns et flūmen **est** Esther, quam rēx accēpit uxōrem et voluit **esse** rēgīnam;

3d duo autem dracōnēs, ego sum et **Amān**;

3ē gentēs, quae convēnerant, hī sunt, quī cōnātī sunt dēlēre **nōmen** Iūdaeōrum;

3f gēns autem **mea**, id **est** Isrāēl, sunt illī, quī clāmāvērunt ad Dominum; et salvum fēcit Dominus **populum** suum līberāvitque nōs dē omnibus **malīs** et fēcit **signa** **magna** atque **portenta**, quae nōn sunt **facta** inter gentēs.

3g Et duās sortēs **esse** praecēpit, ūnam **populī** Deī et alteram cūnctārum gentium.

3h **Venit**que **utrāque** sors in statūtum tempus et in diem iūdiciī **cōram** Deō ūniversīs gentibus.

3ī Et **recordātus** **est** Deus **populī** **suī** ac iustificāvit hērēditātem suam.

3k Et observābuntur diēs istī in **mēnse** Adar, **quārta** **decima** et **quīnta** **decima** **diē** eiusdem **mēnsis**, diēs congregātiōnis et hilaritātis et gaudiī **cōram** Deō per vestrās deinceps generātiōnēs in **populō** Isrāēl ”.

