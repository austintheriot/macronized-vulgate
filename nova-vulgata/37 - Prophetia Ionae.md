# **PROPHĒTĪA** IŌNAE

[1](#1) [2](#2) [3](#3) [4](#4)

## 1

1 Et factum **est** verbum Dominī ad Iōnam fīlium Amāthī dīcēns:

2 ”Surge et **vāde** in Ninevēn cīvitātem grandem et praedicā in **eā**, quia ascendit **malitia** eius **cōram** mē”.

3 Et surrēxit **Iōnās**, ut fugeret in Tharsīs ā faciē Dominī; et dēscendit Ioppēn et **invēnit** nāvem euntem in Tharsīs et **dedit** naulum eius et dēscendit in eam, ut īret cum eīs in Tharsīs ā faciē Dominī.

4 Dominus autem mīsit ventum magnum in mare, et **facta** **est** tempestās **magna** in marī, et **nāvis** perīclitābātur conterī.

5 Et timuērunt nautae et clāmāvērunt ūnusquisque ad deum suum et mīsērunt vāsa, quae erant in nāvī, in mare, ut alleviārētur ab eīs. **Iōnās** autem dēscenderat ad interiōra **nāvis** et, cum recubuisset, dormiēbat **sopōre** gravī.

6 Et accessit ad eum gubernātor et dīxit **eī**: ”Quid? Tū **sopōrē** **dēprimeris**? Surge, invocā Deum tuum, sī forte recōgitet Deus dē nōbīs, et nōn pereāmus”.

7 Et dīxit ūnusquisque ad collēgam suum: ”Venīte, et mittāmus sortēs, ut sciāmus quārē **hoc** **malum** sit nōbīs”. Et mīsērunt sortēs, et **cecidit** sors super Iōnam.

8 Et dīxērunt ad eum: ”**Indica** nōbīs cuius **causa** **malum** istud sit nōbīs. Quod **est** opus tuum, et unde **venīs**? Quae **terra** **tua**, et ex quō **populō** **es** tū?”.

9 Et dīxit ad eōs: ”Hebraeus ego sum et Dominum, Deum caelī, ego timeō, quī fēcit mare et āridam”.

10 Et timuērunt **virī** timōre magnō et dīxērunt ad eum: ”Quid **hoc** fēcistī?”. Cognōverant enim **virī** quod ā faciē Dominī fugeret, quia indicāverat eīs.

11 Et dīxērunt ad eum: ”Quid faciēmus tibi, ut conticēscat mare ā nōbīs?”. Mare enim **magis** ac **magis** intumēscēbat.

12 Et dīxit ad eōs: ”Tollite mē et mittite in mare, et cessābit mare ā vōbīs; sciō enim ego quoniam propter mē tempestās haec **grandis** super vōs”.

13 Et rēmigābant **virī**, ut reverterentur ad āridam; et nōn valēbant, quia mare **magis** intumēscēbat super eōs.

14 Et clāmāvērunt ad Dominum et dīxērunt: ”Quaesumus, Domine, nē pereāmus in **animā** **virī** istīus, et nē dēs super nōs sanguinem innocentem; quia tū, Domine, sīcut voluistī, fēcistī”.

15 Et tulērunt Iōnam et mīsērunt in mare; et stetit mare ā fervōre suō.

16 Et timuērunt **virī** timōre magnō Dominum et immolāvērunt hostiās Dominō et vōvērunt **vōta**.

## 2

1 Et praeparāvit Dominus piscem grandem, ut dēglūtīret Iōnam; et erat **Iōnās** in ventre **piscis** **tribus** diēbus et **tribus** noctibus.

2 Et ōrāvit **Iōnās** ad Dominum Deum suum dē ventre **piscis**

3 et dīxit: ”Clāmāvī dē trībulātiōne **meā** ad Dominum,

et respondit mihi;

dē ventre īnferī clāmāvī,

et exaudīstī **vōcem** meam.

4 Et prōiēcistī mē in profundum in **corde** **maris**,

et flūmen **circumdēdit** mē;

omnēs gurgitēs tuī et **flūctūs** tuī

super mē trānsiērunt.

5 Et ego dīxī: “Abiectus sum

ā cōnspectū oculōrum tuōrum;

vērumtamen rūrsus vidēbō

templum sānctum tuum”.

6 Circumdedērunt mē aquae usque ad guttur,

abyssus vāllāvit mē,

iuncus alligātus **est** **capitī** meō.

7 Ad **extrēma** montium dēscendī,

terrae vectēs conclūsērunt mē in aeternum,

sed ēdūxistī dē **foveā** vītam meam,

Domine Deus meus.

8 Cum angustiārētur in mē **anima** **mea**,

Dominī **recordātus** sum,

et **venit** ad tē ōrātiō **mea**,

ad templum sānctum tuum.

9 Quī colunt īdōla **vāna**,

pietātem suam dērelinquunt;

10 ego autem in vōce **laudis**

immolābō tibi,

quaecumque vōvī, reddam;

salūs Dominī **est**”.

11 Et dīxit Dominus piscī, et ēvomuit Iōnam in āridam.

## 3

1 Et factum **est** verbum Dominī ad Iōnam secundō dīcēns:

2 ”Surge, **vāde** in Ninevēn cīvitātem magnam et praedicā in **eā** praedicātiōnem, quam ego loquor ad tē”.

3 Et surrēxit **Iōnās** et abiit in Ninevēn iuxtā verbum Dominī.

Et Nineve erat cīvitās **magna** **cōram** Deō, itinere trium diērum.

4 Et coepit **Iōnās** introīre in cīvitātem itinere diēī ūnīus; et clāmāvit et dīxit: ”Adhūc quadrāgintā diēs, et Nineve subvertētur”.

5 Et crēdidērunt **virī** Ninevitae in Deō; et praedicāvērunt ieiūnium et vestītī sunt saccīs ā maiōre usque ad minōrem.

6 Et **pervēnit** verbum ad rēgem Nineve; et surrēxit dē soliō suō et abiēcit pallium suum ā sē et **indūtus** **est** saccō et sēdit in cinere.

7 Et clāmāvit et dīxit in Nineve dēcrētō **rēgis** et prīncipum eius dīcēns: ”Hominēs et iūmenta et bovēs et pecora nōn gustent quidquam nec pāscantur et aquam nōn bibant;

8 et operiantur saccīs hominēs et iūmenta et clāment ad Deum in fortitūdine, et convertātur vir ā **viā** **suā** **mala** et ā **violentiā**, quae **est** in manibus eōrum.

9 **Quis** scit sī convertātur et ignōscat Deus et revertātur ā furōre īrae suae, et nōn perībimus?”.

10 Et vīdit Deus **opera** eōrum, quia conversī sunt dē **viā** **suā** **mala**; et misertus **est** Deus super **malum**, quod lō cūtus fuerat ut faceret eīs, et

nōn fēcit.

## 4

1 Et **afflīctus** **est** **Iōnās** afflīctiōne **magnā** et īrātus **est**;

2 et ōrāvit ad Dominum et dīxit: ”Obsecrō, Domine, numquid nōn **hoc** **est** verbum meum, cum adhūc essem in **terrā** **meā**? Propter **hōc** praeoccupāvī ut fugerem in Tharsīs. Sciēbam enim quia tū Deus clēmēns et misericors **es**, **longanimis** et multae miserātiōnis et ignōscēns super **malitiā**.

3 Et nunc, Domine, tolle, quaesō, animam meam ā mē, quia melior **est** mihi mors quam **vīta**”.

4 Et dīxit Dominus: ”Putāsne **bene** **īrāsceris** tū?”.

5 Et **ēgressus** **est** **Iōnās** dē cīvitāte et sēdit contrā orientem cīvitātis et fēcit sibimet umbrāculum ibi et sedēbat subter illud in **umbrā**, dōnec vidēret quid **accideret** in cīvitāte.

6 Et praeparāvit Dominus Deus hederam, et ascendit super Iōnam, ut **esset** **umbra** super caput eius et prōtegeret eum ab afflīctiōne **suā**. Et laetātus **est** **Iōnās** super **hederā** **laetitiā** **magnā**.

7 Et parāvit Deus vermem, cum surgeret **aurōra** in crāstinum, et percussit hederam, quae exāruit.

8 Et, cum **ortus** fuisset sōl, praecēpit Deus ventō orientālī calidō; et percussit sōl super caput Iōnae, et ēlanguit; et petīvit animae suae, ut morerētur, et dīxit: ”**Mēlius** **est** mihi **morī** quam **vīvere**”

9 Et dīxit Deus ad Iōnam: ”Putāsne **bene** **īrāsceris** tū super **hederā**?”. Et dīxit: ”**Bene** īrāscor ego usque ad mortem”.

10 Et dīxit Dominus: ”Tū dolēs super hederam, in **quā** nōn labōrāstī neque fēcistī, ut crēsceret, quae sub **ūnā** nocte **nāta** **est** et sub **ūnā** nocte periit.

11 Et ego nōn parcam Nineve cīvitātī magnae, in **quā** sunt plūs quam centum vīgintī **mīlia** hominum, quī nesciunt quid sit inter dexteram et sinistram suam, et iūmenta **multa**?”.


