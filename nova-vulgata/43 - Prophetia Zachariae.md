# **PROPHĒTĪA** ZACHARĪAE

[1](#1) [2](#2) [3](#3) [4](#4) [5](#5) [6](#6) [7](#7) [8](#8) [9](#9) [10](#10) [11](#11) [12](#12) [13](#13) [14](#14)

## 1

1 In **mēnse** octāvō, in annō secundō **Dārīī**, factum **est** verbum Dominī ad Zacharīam fīlium Barachiae fīliī Addō prophētam dīcēns:

2 ”Īrātus **est** Dominus super patrēs vestrōs **īrācundia**.

3 Et **dīcēs** ad eōs: Haec dīcit Dominus exercituum: Convertiminī ad mē, ait Dominus exercituum; et convertar ad vōs, dīcit Dominus exercituum.

4 Nē **sītis** sīcut patrēs vestrī, ad quōs clāmābant prophētae priōrēs dīcentēs: Haec dīcit Dominus exercituum: Convertiminī dē viīs vestrīs **malīs** et dē cōgitātiōnibus vestrīs **malīs**; et nōn audiērunt neque attendērunt ad mē, dīcit Dominus.

5 Patrēs vestrī ubi sunt? Et prophētae numquid in sempiternum vīvent?

6 Vērumtamen verba **mea** et **praecepta** **mea**, quae mandāvī servīs meīs **prophētīs**, numquid nōn attigērunt patrēs vestrōs? Et conversī sunt et dīxērunt: “Sīcut cōgitāvit Dominus exercituum facere nōbīs, secundum viās nostrās et secundum adinventiōnēs nostrās fēcit nōbīs””.

7 In **diē** **vīcēsimā** et **quārta** ūndecimī **mēnsis**, quī **est** **mēnsis** Sabath, in annō secundō **Dārīī**, factum **est** verbum Dominī ad Zacharīam fīlium Barachiae fīliī Addō prophētam dīcēns:

8 ”Vīdī per noctem, et ecce vir sedēns super equum rūfum et ipse stābat inter **myrtētā**, quae erant in **profundō**; et post eum equī **rūfī**, fulvī et albī.

9 Et dīxī: “Quid sunt istī, domine mī?”. Et dīxit ad mē angelus, quī loquēbātur in mē: “Ego ostendam tibi quid sint istī”.

10 Et respondit vir, quī stābat inter **myrtētā**, et dīxit: “Istī sunt quōs mīsit Dominus, ut perambulārent terram”.

11 Et respondērunt angelō Dominī, quī stābat inter **myrtētā**, et dīxērunt: “Perambulāvimus terram, et ecce **omnis** **terra** habitātur et quiēscit”.

12 Et respondit angelus Dominī et dīxit: “Domine exercituum, usquequō tū nōn miserēberis Ierusālem et urbium Iūdae, quibus īrātus **es**? Iste septuāgēsimus annus **est**!”.

13 Et respondit Dominus angelō, quī loquēbātur in mē verba **bona**, verba **cōnsōlātōria**.

14 Et dīxit ad mē angelus, quī loquēbātur in mē: “Clāmā dīcēns: Haec dīxit Dominus exercituum: Zēlātus sum Ierusālem et **Sīōn** zēlō magnō,

15 sed **īrā** **magnā** ego īrāscor super gentēs opulentās, quia ego īrātus sum **parum**, ipsī vērō adiūvērunt in **malum**.

16 Proptereā haec dīcit Dominus: Revertar ad Ierusālem in misericordiīs. **Domus** **mea** aedificābitur in **eā**, ait Dominus exercituum, et perpendiculum extendētur super Ierusālem.

17 Adhūc clāmā dīcēns: Haec dīcit Dominus exercituum: Adhūc affluent cīvitātēs meae bonīs, et cōnsōlābitur adhūc Dominus **Sīōn** et ēliget adhūc Ierusālem”.

## 2

1 Et **levāvī** oculōs meōs et vīdī, et ecce quattuor cornua;

2 et dīxī ad angelum, quī loquēbātur in mē: “Quid sunt haec?”. Et dīxit ad mē: “Haec sunt cornua, quae ventilāvērunt Iūdam et Isrāēl et Ierusālem”.

3 Et ostendit mihi Dominus quattuor fabrōs;

4 et dīxī: “Quid istī veniunt facere?”. Quī respondit dīcēns: “Haec sunt cornua, quae ventilāvērunt Iūdam per singulōs virōs, ut nēmō eōrum **levāret** caput suum; et vēnērunt istī dēterrēre **ea**, ut dēiciant cornua gentium, quae **levāvērunt** **cornū** super terram Iūdae, ut dispergerent eam”.

5 Et **levāvī** oculōs meōs et vīdī; et ecce vir, et in manū eius fūniculus mēnsōrum.

6 Et dīxī: “Quō tū **vādis**?”. Et dīxit ad mē: “Ut mētiar Ierusālem et videam, **quanta** sit lātitūdō eius et **quanta** longitūdō eius”.

7 Et ecce angelus, quī loquēbātur in mē, ēgrediēbātur, et angelus **alius** ēgrediēbātur in occursum eius;

8 et dīxit ad eum: “Curre, **loquere** ad puerum istum dīcēns: Absque **mūris** habitābitur Ierusālem prae multitūdine hominum et iūmentōrum in **mediō** eius.

9 Et ego **erō** **eī**, ait Dominus, mūrus **ignis** in circuitū et in **glōriā** **erō** in **mediō** eius.

10 Heu, heu! **Fugitē** dē **terrā** aquilōnis, dīcit Dominus, quoniam in quattuor ventōs caelī dispersī vōs, dīcit Dominus.

11 Heu, **Sīōn**, fuge, quae habitās apud fīliam Babylōnis!

12 Quia haec dīcit Dominus exercituum, cuius **glōria** mīsit mē ad gentēs, quae spoliāvērunt vōs: Quī tetigerit vōs, tangit pūpillam oculī meī.

13 Quia ecce ego **levō** **manum** meam super eōs, et erunt **praeda** servōrum suōrum; et cognōscētis quia Dominus exercituum mīsit mē.

14 **Iūbila** et laetāre, **fīlia** **Sīōn**,

quia ecce ego veniō

et habitābō in **mediō** tuī,

ait Dominus.

15 Et applicābuntur gentēs multae

ad Dominum in **diē** **illā**

et erunt **eī** in **populum**.

Et habitābō in **mediō** tuī,

et sciēs quia Dominus exercituum

mīsit mē ad tē.

16 Et possidēbit Dominus Iūdam

partem suam super terram sānctam

et ēliget adhūc Ierusālem.

17 Sileat **omnis** **carō** ā faciē Dominī,

quia cōnsurrēxit dē habitāculō sānctō suō”.

## 3

1 Et ostendit mihi Iesua sacerdōtem magnum stantem **cōram** angelō Dominī; et **Satān** stābat ā dextrīs eius, ut adversārētur **eī**.

2 Et dīxit angelus Dominī ad **Satan**: “Increpet Dominus in tē, **Satān**! Et increpet Dominus in tē, quī ēlēgit Ierusālem! Numquid nōn iste **torris** **est** ērutus dē igne?”.

3 Et Iesua erat **indūtus** vestibus sordidīs et stābat ante faciem angelī.

4 Quī respondit et ait ad eōs, quī stābant **cōram** sē, dīcēns: “Auferte vestīmenta **sordida** ab eō”. Et dīxit ad eum: “Ecce, abstulī ā tē inīquitātem tuam; induam tē mūtātōriīs”.

5 Et dīxit: “Pōnite cidarim mundam super caput eius”. Et posuērunt cidarim mundam super caput eius et induērunt eum vestibus; et angelus Dominī stābat.

6 Et contestābātur angelus Dominī Iesua dīcēns:

7 “Haec dīcit Dominus exercituum: Sī in viīs meīs **ambulāverīs** et ministerium meum **cūstōdierīs**, tū **quoque** iūdicābis domum meam et cūstōdiēs ātria **mea**; et dabō tibi accessum inter eōs, quī nunc **hīc** assistunt.

8 Audī, Iesua sacerdōs **magne**, tū et **amīcī** tuī, quī **sedent** **cōram** tē, quia **virī** portendentēs sunt: Ecce enim ego addūcō servum meum Germen.

9 Quia ecce **lapis**, quem **dedī** **cōram** Iesuā: super lapidem ūnum septem oculī sunt; ecce ego caelābō sculptūram eius, ait Dominus exercituum, et auferam inīquitātem terrae illīus in **diē** **ūnā**.

10 In **diē** **illa**, ōrāculum Dominī exercituum, vocābit vir amīcum suum subter vītem et subter fīcum”.

## 4

1 Et reversus **est** angelus, quī loquēbātur in mē, et excitāvit mē quasi **virum**, quī excitātur dē somnō suō.

2 Et dīxit ad mē: “Quid tū vidēs?”. Et dīxī: “Vīdī: et ecce candēlābrum aureum **tōtum**, et **ampullā** super caput ipsīus, et septem lucernae eius super illud, et **septēna** īnfūsōria lucernīs, quae erant super caput eius.

3 Et duae olīvae super illud, **ūna** ā dextrīs ampullae et **ūna** ā sinistrīs eius”.

4 Et respondī et aiō ad angelum, quī loquēbātur in mē, dīcēns: “Quid sunt haec, domine mī?”.

5 Et respondit angelus, quī loquēbātur in mē, et dīxit ad mē: “Numquid nescīs quid sunt haec?”. Et dīxī: “Nōn, domine mī”.

6 Et respondit et ait ad mē dīcēns: “**Hoc** **est** verbum Dominī ad Zorobabel dīcēns: Nōn in **exercitū** nec in rōbore sed in spīritū meō, dīcit Dominus exercituum.

7 **Quis** tū, mōns **magne**, **cōram** Zorobabel? **Eris** in plānum. Et **ēdūcet** lapidem prīmārium inter clāmōrēs: Quam venustus!

8 Et factum **est** verbum Dominī ad mē dīcēns:

9 **Manus** Zorobabel fundāvērunt domum istam et **manūs** eius perficient eam, et sciētis quia Dominus exercituum mīsit mē ad vōs.

10 **Quis** enim dēspexit diem initiōrum parvōrum? Et laetābuntur et vidēbunt lapidem stanneum in manū Zorobabel. Septem illae oculī sunt Dominī, quī discurrunt in **ūniversā** **terrā**”.

11 Et respondī et dīxī ad eum: “Quid sunt duae olīvae istae ad dexteram candēlābrī et ad sinistram eius?”.

12 Et respondī secundō et dīxī ad eum: “Quid sunt duo rāmī olīvārum, quī duābus fistulīs aureīs effundunt ex sē aurum?”.

13 Et ait ad mē dīcēns: “Numquid nescīs quid sunt haec?”. Et dīxī: “Nōn, domine mī”.

14 Et dīxit: “Istī sunt duo fīliī oleī, quī assistunt Dominātōrī ūniversae terrae”.

## 5

1 Et conversus sum et **levāvī** oculōs meōs et vīdī: et ecce volūmen volāns.

2 Et dīxit ad mē: “Quid tū vidēs?”. Et dīxī: “Ego videō volūmen volāns; longitūdō eius vīgintī cubitōrum et lātitūdō eius decem cubitōrum”.

3 Et dīxit ad mē: “Haec **est** maledictiō, quae ēgreditur super faciem **omnis** terrae; quia **omnis** fūr hinc iuxtā illud expūrgātur, et **omnis** periūrus illinc iuxtā illud expūrgātur.

4 **Ēdūcō** illud, dīcit Dominus exercituum, et veniet ad domum **fūris** et ad domum **iūrantīs** in nōmine meō mendāciter; et commorābitur in **mediō** **domūs** eius, et cōnsūmet eam et ligna eius et lapidēs eius”.

5 Et **ēgressus** **est** angelus, quī loquēbātur in mē, et dīxit ad mē: “**Levā**, quaesō, oculōs tuōs et vidē. Quid **est** **hoc**, quod ēgreditur?”.

6 Et dīxī: “Quidnam **est**?”. Et ait: “Haec **est** epha ēgrediēns”. Et dīxit: “**Hoc** **est** peccātum eōrum in **ūniversā** **terrā**”.

7 Et ecce operculum plumbī ēlevātum **est**, et ecce mulier **ūna** sedēns in **mediō** ephae.

8 Et dīxit: “Haec **est** impietās”. Et prōiēcit eam in epham et mīsit massam plumbeam in **os** eius.

9 Et **levāvī** oculōs meōs et vīdī: et ecce duae mulierēs ēgredientēs, et ventus in **ālīs** eārum, et habēbant **ālās** quasi **ālās** mīlvī; et **levāvērunt** epham inter terram et caelum.

10 Et dīxī ad angelum, quī loquēbātur in mē: “Quō istae dēferunt epham?”.

11 Et dīxit ad mē: “Ut aedificētur **eī** **domus** in **terrā** Sennaar; et, postquam **cōnstrūcta** fuerit, pōnētur ibi super basem suam”.

## 6

1 Et rūrsus **levāvī** oculōs meōs et vīdī: et ecce quattuor quadrīgae ēgredientēs dē **mediō** duōrum montium; et montēs, montēs aereī.

2 In quadrīgā **prīmā** equī **rufī**, et in quadrīgā **secundā** equī nigrī,

3 et in quadrīgā **tertia** equī albī, et in quadrigā **quārtā** equī variī.

4 Et respondī et dīxī ad angelum, quī loquēbātur in mē: “Quid sunt haec, domine mī?”.

5 Et respondit angelus et ait ad mē: “Istī sunt quattuor ventī caelī, quī ēgrediuntur, postquam stetērunt **cōram** Dominātōre **omnis** terrae”.

6 In **quā** erant equī nigrī, ēgrediēbantur in terram aquilōnis, et albī ēgressī sunt post eōs, et variī ēgressī sunt ad terram austrī.

7 Et equī fortēs exiērunt et quaerēbant īre et **discurrere** per terram. Et dīxit: “**Īte**, **perambulātē** terram”. Et perambulāvērunt terram.

8 Et vocāvit mē et **locūtus** **est** ad mē dīcēns: “Ecce, quī ēgrediuntur in terram aquilōnis **requiēscere** fēcērunt spīritum meum in **terrā** aquilōnis”.

9 Et factum **est** verbum Dominī ad mē dīcēns:

10 “Sūme ab hīs, quī dē captīvitāte sunt, ab Holdāī et ā Thobīā et ab Iedāiā, et veniēs tū in **diē** **illa** et intrābis domum Iosiae fīliī Sophoniae, quī vēnērunt dē Babylōne.

11 Et sūmēs argentum et aurum et faciēs corōnam et pōnēs in **capite** Iesua fīliī Iosedec, **sacerdōtis** magnī,

12 et **loqueris** ad eum dīcēns: Haec ait Dominus exercituum dīcēns: Ecce vir, Germen **nōmen** eius; et in locō suō aliquid germinābit et aedificābit templum Dominī.

13 Et ipse exstruet templum Dominī; et ipse portābit glōriam et sedēbit et dominābitur super soliō suō; et erit sacerdōs ad dexteram eius, et cōnsilium **pācis** erit inter illōs duōs.

14 Et **corōna** erit Hēlem et Thobiae et Iedāiae et Hen fīliō Sophōniae memoriāle in templō Dominī.

15 Et quī procul sunt, venient et aedificābunt in templō Dominī; et sciētis quia Dominus exercituum mīsit mē ad vōs. Erit autem **hoc**, sī **oboedieritis** vōcī Dominī Deī vestrī””.

## 7

1 Et factum **est** in annō quārtō **Darīī** **rēgis**, factum **est** verbum Dominī ad Zacharīam in **quārtā** **mēnsis** nōnī, quī **est** Casleu.

2 Et Bethel **mīserat** Sarasar et Regemmelech et virōs, quī erant cum eō, ad dēprecandam faciem Dominī,

3 ut dīcerent sacerdōtibus **domus** Dominī exercituum et **prophētīs** loquentēs: ”Numquid flendum **est** mihi in quīntō **mēnse** vel ieiūnandum, sīcut iam fēcī multīs annīs?”.

4 Et factum **est** verbum Dominī exercituum ad mē dīcēns:

5 ”**Loquēre** ad omnem **populum** terrae et ad sacerdōtēs dīcēns: Cum ieiūnārētis et plangerētis in quīntō et septimō **mēnse** per hōs septuāgintā annōs, numquid rēvērā ieiūnāstis mihi?

6 Et cum comēdistis et bibistis, numquid nōn vōbīs comēdistis et vobismetipsīs bibistis?

7 Numquid nōn sunt verba, quae **locūtus** **est** Dominus in manū prophētārum priōrum, cum adhūc Ierusālem habitārētur et **esset** **opulenta**, **ipsa** et urbēs in circuitū eius, et Nageb habitārētur simul cum Sephēla?”.

8 Et factum **est** verbum Dominī ad Zacharīam dīcēns:

9 ”Haec ait Dominus exercituum dīcēns: Iūdicium vērum **iūdicātē** et misericordiam et miserātiōnēs facite ūnusquisque cum frātre suō;

10 et viduam et pūpillum et advenam et pauperem nōlīte calumniārī, et **malum** ūnusquisque contrā frātrem suum nōlīte cōgitāre in **corde** vestrō.

11 Et nōluērunt **attendere**; et opposuērunt dorsum rebelle et aurēs suās aggravāvērunt, nē audīrent.

12 Et cor suum posuērunt adamantem, nē audīrent lēgem et verba, quae mīsit Dominus exercituum in spīritū suō per **manum** prophētārum priōrum, et **facta** **est** indignātiō **magna** ā Dominō exercituum.

13 Et factum **est**, sīcut cum clāmāret, et ipsī nōn audiērunt, sīc clāmābunt, et nōn exaudiam, dīcit Dominus exercituum.

14 Et disperdam eōs per omnēs gentēs, quās nesciunt; et **terra** **dēsōlāta** **est** post eōs, **ita** ut nōn **esset** trānsiēns et revertēns. Et posuērunt terram dēsīderābilem in dēsertum”.

## 8

1 Et factum **est** verbum Dominī exercituum dīcēns:

2 ”Haec dīcit Dominus exercituum:

Zēlātus sum **Sīōn** zēlō magnō

et ārdōre magnō zēlātus sum eam.

3 Haec dīcit Dominus: Reversus sum ad **Sīōn** et habitābō in **mediō** Ierusālem; et vocābitur Ierusalem cīvitās Vēritātis, et mōns Dominī exercituum mōns Sānctitātis.

4 Haec dīcit Dominus exercituum: Adhūc sedēbunt senēs et **anūs** in **platēīs** Ierusālem et ūnusquisque cum baculō suō in manū **suā** prae multitūdine diērum;

5 et **platēae** cīvitātis complēbuntur puerīs et puellīs lūdentibus in **platēīs** eius.

6 Haec dīcit Dominus exercituum: Sī vidēbitur difficile in oculīs reliquiārum **populī** huius in diēbus illīs, numquid etiam in oculīs meīs difficile erit?, dīcit Dominus exercituum.

7 Haec dīcit Dominus exercituum:

Ecce ego salvābō **populum** meum dē **terrā** **orientis**

et dē **terrā** **occāsus** **sōlis**:

8 et addūcam eōs,

et habitābunt in **mediō** Ierusālem;

et erunt mihi in **populum**,

et ego **erō** eīs in Deum

in vēritāte et **iūstitiā**.

9 Haec dīcit Dominus exercituum: Cōnfortentur **manūs** vestrae, quī **audītis** in hīs diēbus sermōnēs istōs per **os** prophētārum in **diē**, **quā** **fundāta** **est** **domus** Dominī exercituum, ut templum aedificārētur.

10 Siquidem ante diēs istōs

mercēs hominis nōn erat,

nec mercēs iūmentī erat,

neque introeuntī neque exeuntī

erat pāx prae trībulātiōne;

et dīmīsī omnēs hominēs,

ūnumquemque contrā proximum suum.

11 Nunc autem nōn iuxtā diēs priōrēs ego sum

reliquiīs **populī** huius,

dīcit Dominus exercituum;

12 sed sēmen **pācis** erit:

**vīnea** dabit frūctum suum,

et **terra** dabit prōventum suum,

et **possidēre** faciam

reliquiās **populī** huius

**ūniversa** haec.

13 Et erit: sīcut erātis maledictiō in gentibus, **domus** Iūdae et **domus** Isrāēl, sīc salvābō vōs, et eritis benedictiō. Nōlīte timēre; cōnfortentur **manus** vestrae.

14 Quia haec dīcit Dominus exercituum: Sīcut cōgitāvī, ut afflīgerem vōs, cum ad īrācundiam prōvocāssent patrēs vestrī mē, dīcit Dominus exercituum,

15 et nōn sum misertus, sīc conversus cōgitāvī in diēbus istīs, ut benefaciam Ierusālem et domuī Iūdae; nōlīte timēre.

16 Haec sunt ergō, quae faciētis: Loquiminī vēritātem ūnusquisque cum proximō suō et iūdicium **pācis** **iūdicātē** in portīs vestrīs,

17 et ūnusquisque **mālum** contrā amīcum suum nē cōgitētis in cordibus vestrīs et iūrāmentum mendāx nē dīligātis: omnia enim haec sunt quae **ōdī**”, dīcit Dominus.

18 Et factum **est** verbum Dominī exercituum ad mē dīcēns:

19 ”Haec dīcit Dominus exercituum: Ieiūnium quārtī et ieiūnium quīntī et ieiūnium septimī et ieiūnium decimī erit domuī Iūdae in gaudium et laetitiam et in sollemnitātēs praeclārās; vēritātem tantum et pācem dīligite.

20 Haec dīcit Dominus exercituum: Adhūc venient **populī** et habitātōrēs cīvitātum magnārum,

21 et ībunt habitātōrēs ūnīus ad alteram dīcentēs: “Eāmus, ut dēprecēmur faciem Dominī et quaerāmus Dominum exercituum; vādam etiam ego”.

22 Et venient **populī** multī et gentēs rōbustae ad quaerendum Dominum exercituum in Ierusālem et dēprecandam faciem Dominī.

23 Haec dīcit Dominus exercituum: In diēbus illīs apprehendent decem hominēs ex omnibus linguīs gentium, apprehendent fimbriam **virī** Iūdaeī dīcentēs: “Ībimus vōbīscum; audīvimus enim quoniam Deus vōbīscum **est**””.

## 9

1 Ōrāculum.

”Verbum Dominī in **terrā** Hadrach

et Damascī requiēī eius,

quia Dominī **est** oculus Āram

sīcut omnēs **tribūs** Isrāēl.

2 Emath **quoque** in **terminīs** eius

et **Tyrus** et Sidōn, quae sapiēns **est** valdē.

3 Et aedificāvit **Tyrus** mūnītiōnem suam

et coacervāvit argentum quasi pulverem

et aurum ut **lutum** **platēārum**.

4 Ecce Dominus possidēbit eam

et percutiet in marī fortitūdinem eius;

et haec ignī dēvorābitur.

5 Vidēbit Ascalōn et timēbit,

et **Gāza** dolōre torquētur nimis,

et Accārōn, quoniam **cōnfūsa** **est** spēs eius;

et perībit rēx dē **Gāzā**,

et Ascalōn nōn habitābitur.

6 Et habitābit spurius in Azōtō,

et disperdam superbiam Philisthim.

7 Et auferam sanguinem eius dē ōre eius

et abōminātiōnēs eius dē **mediō** dentium eius,

et relinquētur etiam ipse Deō nostrō,

et erit quasi dux in **Iūdā**,

et Accārōn quasi Iebusaeus.

8 Et circumdabō domum meam ut praesidium

contrā euntēs et revertentēs;

et nōn trānsībit super eōs **ultrā** exāctor,

quia nunc vīdī in oculīs meīs.

9 Exsultā **satis**, **fīlia** **Sīōn**;

**iūbilā**, **fīlia** Ierusalem.

Ecce rēx tuus **venit** tibi

iūstus et salvātor ipse,

pauper et sedēns super asinum

et super pullum fīlium asinae.

10 Et disperdam currum ex Ephraim

et equum dē Ierusālem;

et cōnfringētur **arcus** bellī,

et loquētur pācem gentibus.

Et imperium eius ā marī usque ad mare

et ā flūmine usque ad fīnēs terrae.

11 Tū **quoque**: in sanguine testāmentī tuī

extrahō vīnctōs tuōs dē lacū,

in quō nōn **est** **aqua**.

12 Convertiminī ad mūnītiōnem,

vīnctī speī;

hodiē **quoque** annūntiāns:

Duplicia reddam tibi.

13 Nam extendī mihi Iūdam quasi arcum,

implēvī Ephraim;

et suscitābō fīliōs tuōs, **Sīōn**,

super fīliōs tuōs, **Graeciā**,

et pōnam tē quasi gladium fortium.

14 Et Dominus super eōs vidēbitur,

et exībit ut fulgur iaculum eius;

et Dominus Deus in **tubā** **canet**

et **vādet** in **procellīs** austrī.

15 Dominus exercituum prōteget eōs;

et dēvorābunt et conculcābunt lapidēs fundae

et bibent, agitābuntur quasi vīnō

et replēbuntur ut phialae et quasi cornua **altāris**.

16 Et salvābit eōs Dominus Deus eōrum

in **diē** **illa**

ut gregem **populī** **suī**,

quia lapidēs corōnae

fulgēbunt super terram eius.

17 Quid enim bonum eius **est**,

et quid pulchrum eius!

Frūmentum **succrēscere** facit iuvenēs,

et mustum virginēs.

## 10

1 **Petite** ā Dominō pluviam

in tempore pluviae sērōtinae.

Dominus facit **fulgura**

et pluviam imbris dabit eīs,

singulīs herbam in agrō.

2 Quia theraphim loquuntur inānia,

et dīvīnī vident mendācium,

et **somnia** loquuntur **vāna**,

**vānē** cōnsōlantur;

idcircō migrant quasi grex,

afflīguntur, quia nōn **est** eīs pāstor.

3 Super pāstōrēs īrātus **est** **furor** meus,

et super hircōs vīsitābō:

**certē** vīsitat Dominus exercituum

gregem suum, domum Iūdae,

et faciet eōs quasi equum glōriae suae

in bellō.

4 Ex ipsō angulus,

ex ipsō paxillus,

ex ipsō **arcus** proeliī,

ex ipsō ēgrediētur **omnis** exāctor simul.

5 Et erunt quasi fortēs

conculcantēs **lutum** viārum in proeliō

et bellābunt, quia Dominus cum eīs; et cōnfundentur ascēnsōrēs equōrum.

6 Et cōnfortābō domum Iūdae

et domum Ioseph salvābō

et redūcam eōs, quia miserēbor eōrum;

et erunt, sīcut nōn prōiēcissem eōs:

ego enim Dominus Deus eōrum et exaudiam eōs.

7 Et erunt quasi fortēs Ephraim,

et laetābitur cor eōrum quasi ā vīnō,

et fīliī eōrum vidēbunt et laetābuntur,

et exsultābit cor eōrum in Dominō.

8 Sībilābō eīs et congregābō illōs,

quia redēmī eōs,

et multī erunt, sīcut multī ante fuerant.

9 Et sēminābō eōs in **populīs**,

et dē **longē** recordābuntur meī;

et alent fīliōs suōs et revertentur.

10 Et redūcam eōs dē **terrā** Aegyptī

et dē **Assyriā** congregābō eōs

et ad terram Galaad et **Libanī** addūcam eōs,

et nōn inveniētur eīs locus.

11 Et trānsībunt per mare angustiae,

et percutiet in marī **flūctūs**,

et exiccābuntur omnia **profunda** flūminis;

et humiliābitur **superbia** Assyriae,

et scēptrum Aegyptī recēdet.

12 Cōnfortābō eōs in Dominō,

et in nōmine eius ambulābunt”,

dīcit Dominus.

## 11

1 Aperī, **Libane**, portās tuās,

et comedat **ignis** cedrōs tuās.

2 **Ulula**, abiēs, quia **cecidit** cedrus,

quoniam magnificī vastātī sunt;

**ululātē**, **quercus** Basān,

quoniam corruit **saltus** impervius.

3 Vōx **ululātus** pāstōrum,

quia **vastāta** **est** **magnificentia** eōrum;

vōx **rugītūs** leōnum,

quoniam **vastāta** **est** **superbia** **Iordānis**.

4 Haec dīcit Dominus Deus meus: ”Pāsce pecora occīsiōnis.

5 Quae, quī emunt, **occīdunt** et nōn dolent; et, quī vēndunt **ea**, dīcunt: “Benedictus Dominus! Dīves **factus** sum”. Et pāstōrēs eōrum nōn miserentur eōrum.

6 Et ego nōn miserēbor **ultrā** super habitantēs terram, dīcit Dominus; ecce ego trādam hominēs, ūnumquemque in manū proximī **suī** et in manū **rēgis** **suī**; et **concident** terram, et nōn ēruam dē manū eōrum”.

7 Et ego **pāvī** **pecus** occīsiōnis prō mercātōribus gregis. Et assūmpsī mihi duās virgās: ūnam vocāvī Grātiam et alteram vocāvī Fūniculum; et **pāvī** gregem.

8 Et **succidī** trēs pāstōrēs in **mēnse** ūnō, et taeduit eōrum animam meam; siquidem et animam eōrum taeduit meī.

9 Et dīxī: ”Nōn pāscam vōs. Quae **moritūra** **est**, moriātur; et, quae **succīdenda** **est**, succīdātur; et reliquae dēvorent **ūna**quaeque carnem proximae suae”.

10 Et tulī virgam meam, quae vocābātur **Grātiā**, et **abscīdī** eam, ut irritum facerem foedus meum, quod percussī cum omnibus **populīs**.

11 Et irritum factum **est** in **diē** **illa**; et cognōvērunt mercātōrēs gregis, quī observābant mē, quia verbum Dominī **est**.

12 Et dīxī ad eōs: ”Sī bonum **est** in oculīs vestrīs, afferte mercēdem meam et, sī nōn, **quiescitē**”. Et appendērunt mercēdem meam trīgintā siclōs argenteōs.

13 Et dīxit Dominus ad mē: ”Prōice illud in thēsaurum, **decōrum** pretium, quō appretiātus sum ab eīs”.

Et tulī trīgintā siclōs argenteōs et prōiēcī illōs in domum Dominī in thēsaurum. 14 Et praecīdī virgam meam secundam, quae appellābātur Fūniculus, ut dissolverem germānitātem inter Iūdam et Isrāēl.

15 Et dīxit Dominus ad mē:

”Adhūc sūme tibi vāsa pāstōris stultī;

16 quia ecce ego suscitābō pāstōrem in **terrā**,

quī peritūram ovem nōn vīsitābit,

dispersam nōn quaeret

et contrītam nōn sānābit

et stantem nōn sustinēbit

et carnēs pinguium comedet

et ungulās eārum cōnfringet.

17 Vae stultō meō pāstōrī

dērelinquentī gregem!

Gladius super brāchium eius

et super oculum dextrum eius;

brāchium eius āriditāte siccētur,

et oculus dexter eius tenebrēscēns obscūrētur”.

## 12

1 Ōrāculum. Verbum Dominī super Isrāēl et super Iūdam. Ōrāculum Dominī, quī extendit caelum et fundat terram et fingit spīritum hominis in eō:

2 ”Ecce ego pōnō Ierusālem pateram crāpulae omnibus **populīs** in circuitū. **Hoc** erit in obsidiōne contrā Ierusālem.

3 Et erit: in **diē** **illā** pōnam Ierusālem lapidem portandum cūnctīs **populīs**; omnēs portantēs eam concīsiōne lacerābuntur, et colligentur adversus eam omnēs gentēs terrae.

4 In **diē** **illa**, dīcit Dominus, percutiam omnem equum in stupōrem et ascēnsōrem eius in āmentiam; et super domum Iūdae aperiam oculōs meōs et omnem equum **pōpulōrum** percutiam caecitāte.

5 Et **dīcent** **ducēs** Iūdae in **corde** suō: “Rōbur habitantium Ierusālem **est** in Dominō exercituum, Deō eōrum”.

6 In **diē** **illa** pōnam **ducēs** Iūdae sīcut **ōllam** **ignis** super ligna et sīcut facem **ignis** super fēnum; et dēvorābunt ad dexteram et ad sinistram omnēs **populōs** in circuitū, et habitābitur Ierusālem rūrsus in locō suō.

7 Et salvābit Dominus prius tabernācula Iūdae, ut nōn ēlevētur **glōria** **domūs** Dāvīd et **glōriā** habitantium Ierusālem contrā Iūdam.

8 In **diē** **illa** prōteget Dominus habitātōrēs Ierusālem; et erit, quī offenderit ex eīs in **diē** **illa** quasi Dāvīd, et **domus** Dāvīd quasi Deus, sīcut angelus Dominī in cōnspectū eōrum.

9 Et erit: in **diē** **illa** quaeram **conterere** omnēs gentēs, quae veniunt contrā Ierusālem,

10 et effundam super domum Dāvīd et super habitātōrēs Ierusālem spīritum grātiae et precum; et aspicient ad mē. Quem cōnfīxērunt, plangent quasi plānctū super ūnigenitum et dolēbunt super eum, ut dolērī **solet** super prīmōgenitum.

11 In **diē** **illa** magnus erit **plānctus** in Ierusālem sīcut **plānctus** Adadremmōn in campō Mageddō;

12 et planget **terra**, singulae familiae seorsum:

**familia** **domus** Dāvīd seorsum

et mulierēs eōrum seorsum;

**familia** **domus** Nathan seorsum

et mulierēs eōrum seorsum;

13 **familia** **domūs** **Levī** seorsum

et mulierēs eōrum seorsum;

**familia** Semēī seorsum

et mulierēs eōrum seorsum;

14 omnēs reliquae familiae, singulae familiae seorsum

et mulierēs eōrum seorsum.

## 13

1 In **diē** **illa** erit fōns patēns domuī Dāvīd et habitantibus Ierusālem prō **peccātīs** et **immunditiā**.

2 Et erit in **diē** **illa**, dīcit Dominus exercituum, disperdam **nōmina** īdōlōrum dē **terrā**, et nōn memorābuntur **ultrā**; et pseudoprophētās et spīritum immundum auferam dē **terrā**.

3 Et erit: cum prophētāverit quispiam **ultrā**, **dicent** **eī** pater eius et māter eius, quī genuērunt eum: “Nōn vīvēs, quia mendācium **locūtus** **es** in nōmine Dominī”; et cōnfīgent eum pater eius et māter eius, quī genuērunt eum, cum prophētāverit.

4 Et erit: in **diē** **illā** cōnfundentur prophētae, ūnusquisque ex vīsiōne **suā**, cum prophētāverit; nec operientur palliō saccīnō, ut mentiantur,

5 sed **dīcet**: “Nōn sum **prophēta**; homō operāns terram ego sum, quoniam **terra** **est** possessiō **mea** ab **adulēscentiā** **meā**”.

6 Et **dīcētur** **eī**: “Quid sunt **plāgae** istae in **mediō** manuum tuārum?”. Et **dīcet**: “Hīs plāgātus sum in domō eōrum, quī dīligēbant mē”.

7 **Framea**, suscitāre super pāstōrem meum

et super **virum** cohaerentem mihi,

dīcit Dominus exercituum.

Percute pāstōrem, et dispergentur ovēs,

et convertam **manum** meam contrā parvulōs.

8 Et erit in omnī **terrā**,

dīcit Dominus:

partēs duae in **ea** dispergentur et dēficient,

et **tertia** pars relinquētur in **eā**;

9 et dūcam tertiam partem per ignem

et pūrgābō eōs, sīcut pūrgātur argentum,

et probābō eōs, sīcut probātur aurum:

ipse vocābit **nōmen** meum,

et ego exaudiam eum.

**Dīcam**: **Populus** meus **est** ille;

et ipse **dīcet**: “Dominus **est** Deus meus”.

## 14

1 Ecce **venit** diēs Dominō, et dīvidentur **spolia** **tua** in **mediō** tuī,

2 et congregābō omnēs gentēs ad Ierusālem in proelium, et capiētur cīvitās, et vastābuntur **domus**, et mulierēs violābuntur; et ēgrediētur **media** pars cīvitātis in captīvitātem, et reliquum **populī** nōn auferētur ex urbe.

3 Et ēgrediētur Dominus et proeliābitur contrā gentēs illās, sīcut proeliātus **est** in **diē** certāminis.

4 Et stābunt **pedēs** eius in **diē** **illa** super montem Olīvārum, quī **est** contrā Ierusālem ad orientem; et scindētur mōns Olīvārum ex **mediā** **parte** **suī** ad orientem et ad **occidentem**, praeruptō grandī valdē, et sēparābitur **medium** **montis** ad aquilōnem et **medium** eius ad merīdiem.

5 Et fugiētis ad **vallem** montium eōrum, quoniam **vallis** montium pertinget usque ad Iasol; et fugiētis, sīcut fūgistis ā faciē **terraemōtus** in diēbus Oziae **rēgis** Iūdae, et veniet Dominus Deus meus, omnēsque sānctī cum eō.

6 Erit: in **diē** **illa** nōn erit lūx sed frīgus et gelū;

7 et erit diēs **ūna**, quae **nota** **est** Dominō, nōn diēs neque nox; et in tempore vesperī erit lūx.

8 Et erit: in **diē** **illa** exībunt aquae vīvae dē Ierusālem, **medium** eārum ad mare orientāle, et **medium** eārum ad mare occidentāle: in aestāte et in hieme erunt.

9 Et erit Dominus rēx super omnem terram: in **diē** **illa** erit Dominus ūnus, et erit **nōmen** eius ūnum.

10 Et revertētur **omnis** **terra** in dēsertum, ā Gabaā usque ad Remmon ad austrum Ierusālem, quae exaltābitur et habitābitur in locō suō, ā **portā** Beniamin usque ad locum portae Priōris, et usque ad portam Angulōrum, et ā turre Hananeel usque ad **Torculāriā** **rēgis**.

11 Et habitābunt in **eā**, et **anathēma** nōn erit amplius; sed habitābitur Ierusālem **sēcūrā**.

12 Et haec erit **plāgā**, **quā** percutiet Dominus omnēs gentēs, quae pugnāvērunt adversus Ierusālem: tābēscet **carō** ūnīuscuiusque **stantis** super **pedēs** suōs, et oculī eius contābēscent in forāminibus **suīs**, et **lingua** eius contābēscet in ōre suō.

13 In **diē** **illa** erit **tumultus** Dominī magnus in eīs, et apprehendet vir **manum** proximī **suī**, et ēlevābitur **manus** eius super **manum** proximī **suī**.

14 Sed et Iūdās pugnābit in Ierusālem, et congregābuntur dīvitiae omnium gentium in circuitū, aurum et argentum et vestēs multae nimis.

15 Et sīc erit **ruīna** equī, mūlī, camēlī et asinī et omnium iūmentōrum, quae fuerint in castrīs illīs, sīcut **ruīnā** haec.

16 Et omnēs, quī **reliquī** fuerint dē ūniversīs gentibus, quae vēnērunt contrā Ierusālem, ascendent ab annō in annum, ut adōrent Rēgem, Dominum exercituum, et celebrent fēstīvitātem Tabernāculōrum.

17 Et erit: quī nōn ascenderit dē familiīs terrae ad Ierusālem, ut adōret Rēgem, Dominum exercituum, nōn erit super eōs imber.

18 Quod et sī **familia** Aegyptī nōn ascenderit et nōn vēnerit, super eōs erit **plāga**, **quā** percutit Dominus gentēs, quae nōn ascenderint ad celebrandam fēstīvitātem Tabernāculōrum.

19 Haec erit **poena** Aegyptī, et haec **poena** omnium gentium, quae nōn ascenderint ad celebrandam fēstīvitātem Tabernāculōrum.

20 In **diē** **illa** erit super tintinnābula equōrum; “Sānctum Dominō”; et erunt lebētēs in domō Dominī quasi phialae **cōram** altārī.

21 Et erit **omnis** lebēs in Ierusālem et in **Iūdā** sānctificātus Dominō exercituum; et venient omnēs immolantēs et sūment ex eīs et coquent in eīs, et nōn erit mercātor **ultrā** in domō Dominī exercituum in **diē** illō”.


