# CANTICUM CANTICŌRUM

[1](#1) [2](#2) [3](#3) [4](#4) [5](#5) [6](#6) [7](#7) [8](#8)

## 1

1 Canticum Canticōrum Salomōnis.

2 Ōsculētur mē ōsculō **ōris** **suī**!

Nam meliōrēs sunt amōrēs tuī vīnō:

3 in frāgrantiam unguentōrum tuōrum optimōrum.

Oleum **effūsum** **nōmen** tuum;

ideō adulēscentulae dīlēxērunt tē.

4 Trahe mē post tē. Currāmus!

Intrōdūcat mē rēx in **cellāria** **sua**;

exsultēmus et laetēmur in tē

memorēs amōrum tuōrum super vīnum;

**rēctē** dīligunt tē.

5 **Nigra** sum sed **fōrmōsa**,

fīliae Ierusālem,

sīcut tabernācula Cēdar,

sīcut pellēs Salmā.

6 Nōlīte mē cōnsīderāre quod **fusca** sim,

quia dēcolōrāvit mē sōl.

Fīliī mātris meae īrātī sunt mihi;

posuērunt mē cūstōdem in vīneīs,

vīneam meam nōn cūstōdīvī.

7 **Indica** mihi, tū, quem dīligit **anima** **mea**,

ubi pāscās,

ubi cubēs in merīdiē,

nē vagārī incipiam

post gregēs sodālium tuōrum.

8 Sī ignōrās,

ō **pulcherrima** inter mulierēs,

ēgredere et abī post vestīgia gregum

et pāsce haedōs tuōs

iuxtā tabernācula pāstōrum.

9 Equae in curribus pharaōnis

assimilāvī tē, **amīca** **mea**.

10 Pulchrae sunt genae tuae inter inaurēs,

collum tuum inter monīlia.

11 Inaurēs aureās faciēmus tibi

vermiculātās argentō.

12 Dum **esset** rēx in accubitū suō,

nardus **mea** **dedit** odōrem suum.

13 Fasciculus myrrhae **dīlēctus** meus mihi,

quī inter **ūbera** **mea** commorātur.

14 Botrus cyprī **dīlēctus** meus mihi

in vīneīs Engaddī.

15 Ecce tū **pulchra** **es**, **amīca** **mea**,

ecce tū **pulchra** **es**:

oculī tuī columbārum.

16 Ecce tū pulcher **es**, **dīlēcte** mī,

et decōrus.

Lectulus noster flōridus,

17 tigna domōrum nostrārum **cedrina**,

laqueāria **nostra** **cupressina**.

## 2

1 Ego flōs campī

et līlium convallium.

2 Sīcut līlium inter spīnās,

sīc **amīca** **mea** inter fīliās.

3 Sīcut **malus** inter ligna silvārum,

sīc **dīlēctus** meus inter fīliōs.

Sub **umbrā** illīus, quem dēsīderāveram, **sēdī**,

et **frūctus** eius **dulcis** gutturī meō.

4 Intrōdūxit mē in cellam vīnāriam,

et vēxillum eius super mē **est** **cāritās**.

5 Fulcīte mē ūvārum **placentīs**,

**stīpāte** mē **malīs**,

quia amōre langueō.

6 **Laeva** eius sub **capite** meō,

et **dexterā** illīus amplexātur mē.

7 Adiūrō vōs, fīliae Ierusālem,

per capreās cervāsque campōrum,

nē suscitētis neque ēvigilāre faciātis dīlēctam,

quoadusque **ipsa** velit.

8 Vōx dīlēctī meī!

Ecce iste **venit**

saliēns in montibus,

trānsiliēns collēs.

9 **Similīs** **est** **dīlēctus** meus capreae

hinnulōque cervōrum.

Ēn ipse stat

post parietem nostrum

respiciēns per fenestrās,

prōspiciēns per cancellōs.

10 Ēn **dīlēctus** meus loquitur mihi:

”Surge, **amīca** **mea**,

**columba** **mea**, **fōrmōsa** **mea**, et **venī**.

11 Iam enim hiems trānsiit,

imber abiit et recessit.

12 Flōrēs appāruērunt in **terrā**,

tempus putātiōnis **advēnit**;

vōx turturis **audīta** **est**

in **terrā** **nostrā**,

13 **fīcus** prōtulit grossōs suōs,

vīneae flōrentēs dedērunt odōrem suum;

surge, **amīca** **mea**,

**speciōsa** **mea**, et **venī**,

14 **columba** **mea**, in forāminibus petrae,

in **cavernā** abrupta.

Ostende mihi faciem tuam,

sonet vōx **tua** in auribus meīs;

vōx enim **tua** **dulcis**,

et faciēs **tua** **decōra**”.

15 **Capite** nōbīs vulpēs, vulpēs parvulās,

quae dēmōliuntur vīneās,

nam vīneae nostrae flōrēscunt.

16 **Dīlēctus** meus mihi, et ego illī,

quī pāscitur inter līlia,

17 antequam aspīret diēs,

et festīnent umbrae.

**Revertere**; **similis** **estō**,

**dīlēcte** mī, capreae

hinnulōque cervōrum super montēs Bether.

## 3

1 In lectulō meō per noctēs

quaesīvī, quem dīligit **anima** **mea**;

quaesīvī illum et nōn **invēnī**.

2 ”Surgam et circuībō cīvitātem;

per vīcōs et **platēās**

quaeram, quem dīligit **anima** **mea**”.

Quaesīvī illum et nōn **invēnī**.

3 Invēnērunt mē vigilēs,

quī circumeunt cīvitātem:

”Num, quem dīligit **anima** **mea**, vīdistis?”.

4 Paululum cum pertrānsīssem eōs,

**invēnī**, quem dīligit **anima** **mea**;

tenuī eum nec dīmittam,

dōnec intrōdūcam illum in domum mātris meae

et in cubiculum genetrīcis meae.

5 Adiūrō vōs, fīliae Ierusālem,

per capreās cervāsque campōrum,

nē suscitētis neque ēvigilāre faciātis dīlēctam,

dōnec **ipsa** velit.

6 Quid **hoc**, quod ascendit per dēsertum

sīcut **virgula** fūmī,

arōmatīzāns tūs et myrrham

et ūniversum pulverem pigmentāriī?

7 Ēn lectulum Salomōnis.

Sexāgintā fortēs ambiunt illum

ex fortissimīs Isrāēl,

8 omnēs tenentēs gladiōs

et ad **bellā** doctissimī,

ūnīuscuiusque **ēnsis** super **femur** suum

propter timōrēs nocturnōs.

9 Ferculum fēcit sibi rēx Salomōn

dē lignīs **Libanī**;

10 columnās eius fēcit argenteās,

reclīnātōrium aureum,

sedīle purpureum:

**medium** eius strātum ebeneum.

Fīliae Ierusālem,

11 ēgrediminī et vidēte,

fīliae **Sīōn**,

rēgem Salomōnem

in **diadēmate**, quō corōnāvit illum māter **sua**

in **diē** dēspōnsātiōnis illīus

et in **diē** laetitiae **cordis** eius.

## 4

1 Quam **pulchra** **es**, **amīca** **mea**,

quam **pulchra** **es**:

oculī tuī columbārum

per vēlāmen tuum.

Capillī tuī sīcut grex caprārum,

quae dēscendērunt dē monte Galaad;

2 dentēs tuī sīcut grex tōnsārum,

quae ascendērunt dē lavācrō:

omnēs gemellīs fētibus,

et **sterilis** nōn **est** inter eās.

3 Sīcut **vitta** **coccinea** **labia** **tua**,

et ēloquium tuum dulce;

sīcut fragmen **malī** pūnicī, **ita** genae tuae

per vēlāmen tuum.

4 Sīcut **turris** Dāvīd collum tuum,

quae **aedificāta** **est** cum prōpugnāculīs:

mīlle clipeī pendent ex **eā**,

**omnis** **armātūra** fortium.

5 Duo **ūbera** **tua** sīcut duo hinnulī,

capreae gemellī,

quī pāscuntur in līliīs.

6 Antequam aspīret diēs,

et festīnent umbrae,

vādam ad montem myrrhae

et ad collem tūris.

7 **Tōta** **pulchra** **es**, **amīca** **mea**,

et **macula** nōn **est** in tē.

8 **Vēnī** dē **Libanō**, **spōnsa**,

**venī** dē **Libanō**,

ingredere;

respice dē **capite** Amāna,

dē vertice Sanir et **Hermōn**,

dē cubīlibus leōnum,

dē montibus pardōrum.

9 Vulnerāstī cor meum, soror **mea**, **spōnsa**,

vulnerāstī cor meum in ūnō oculōrum tuōrum

et in ūnō monīlī **torquis** tuī.

10 Quam pulchrī sunt amōrēs tuī, soror, **mea** **spōnsa**;

meliōrēs sunt amōrēs tuī vīnō,

et odor unguentōrum tuōrum super omnia arōmata.

11 Favus distillāns **labia** **tua**, **spōnsa**;

mel et lac sub **linguā** **tuā**,

et odor vestīmentōrum tuōrum

sīcut odor **Libanī**.

12 Hortus conclūsus, soror **mea**, **spōnsa**,

hortus conclūsus, fōns signātus;

13 propāginēs tuae paradīsus **malōrum** pūnicōrum

cum optimīs frūctibus,

cyprī cum nardō.

14 Nardus et crocus,

**fistula** et cinnamōmum

cum ūniversīs lignīs tūriferīs,

**myrrhā** et aloē

cum omnibus prīmīs unguentīs.

15 Fōns hortōrum,

puteus aquārum vīventium,

quae fluunt impetū dē **Libanō**.

16 Surge, aquilō,

et **venī**, auster;

perflā hortum meum,

et fluant arōmata illīus.

## 5

1 Veniat **dīlēctus** meus in hortum suum

et comedat **frūctūs** eius optimōs.

**Venī** in hortum meum, soror **mea**, **spōnsa**;

messuī myrrham meam cum arōmatibus meīs,

**comēdī** favum cum melle,

bibī vīnum cum **lacte** meō.

Comedite, **amīcī**, et **bibite**

et inēbriāminī, cārissimī.

2 Ego dormiō, et cor meum vigilat.

Vōx dīlēctī meī **pulsantis**:

”Aperī mihi, soror **mea**, **amīca** **mea**,

**columba** **mea**, **immaculāta** **mea**,

quia caput meum plēnum **est** rōre, et cincinnī meī guttīs noctium”.

3 ”Exspoliāvī mē **tunicā** **meā**,

quōmodo induar **illa**?

**Lāvī** **pedēs** meōs,

quōmodo inquinābō illōs?”.

4 **Dīlēctus** meus mīsit **manum** suam per forāmen,

et venter meus īlicō intremuit.

5 Surrēxī, ut aperīrem dīlēctō meō;

**manūs** meae stillāvērunt myrrham,

et digitī meī plēnī **myrrha** **probātissima**

super ānsam pessulī.

6 Aperuī dīlēctō meō;

at ille dēclīnāverat atque trānsierat.

**Anima** **mea** **liquefacta** **est**, quia discesserat.

Quaesīvī et nōn **invēnī** illum;

vocāvī, et nōn respondit mihi.

7 Invēnērunt mē cūstōdēs,

quī circumeunt cīvitātem;

percussērunt mē et vulnerāvērunt mē,

tulērunt pallium meum mihi

cūstōdēs mūrōrum.

8 Adiūrō vōs, fīliae Ierusālem:

sī **invēnerītis** dīlēctum meum,

quid nūntiētis **eī**?

”Quia amōre langueō”.

9 Quid **est** dīlēctō tuō prae cēterīs,

ō **pulcherrima** mulierum?

Quid **est** dīlēctō tuō prae cēterīs,

quia sīc adiūrāstī nōs?

10 **Dīlēctus** meus candidus et rubicundus

dignōscitur ex mīlibus.

11 Caput eius aurum optimum,

cincinnī eius sīcut racēmī palmārum,

nigrī quasi corvus.

12 Oculī eius sīcut columbae

super rīvulōs aquārum,

quae **lacte** sunt lōtae

et **resident** iuxtā **fluenta** **plēnissima**.

13 Genae illīus sīcut āreolae arōmatum,

turriculae unguentōrum;

**labia** eius līlia

distillantia myrrham prīmam.

14 **Manus** illīus tornātilēs aureae,

plēnae hyacinthīs;

venter eius opus eburneum

distīnctum sapphīrīs.

15 Crūra illīus columnae marmoreae,

quae fundātae sunt super basēs aureās;

speciēs eius ut **Libanī**,

**ēlēctūs** ut cedrī.

16 Guttur illīus suāvissimum,

et **tōtus** **dēsīderābilis**.

**Tālis** **est** **dīlēctus** meus, et ipse **est** amīcus meus,

fīliae Ierusālem.

## 6

1 Quō abiit **dīlēctus** tuus,

ō **pulcherrima** mulierum?

Quō dēclīnāvit **dīlēctus** tuus,

et quaerēmus eum tēcum?

2 **Dīlēctus** meus dēscendit in hortum suum

ad āreolam arōmatum,

ut pāscātur in hortīs

et līlia colligat.

3 Ego dīlēctō meō, et **dīlēctus** meus mihi,

quī pāscitur inter līlia.

4 **Pulchrā** **es**, **amīcā** **meā**, sīcut Thersa,

**decorā** sīcut Ierusālem,

**terribilis** ut castrōrum aciēs **ōrdināta**.

5 Āverte oculōs tuōs ā mē,

quia ipsī mē conturbant.

Capillī tuī sīcut grex caprārum,

quae dēscendērunt dē Galaad.

6 Dentēs tuī sīcut grex ovium,

quae ascendērunt dē lavācrō:

omnēs gemellīs fētibus,

et **sterilis** nōn **est** in eīs.

7 Sīcut fragmen **malī** pūnicī, sīc genae tuae

per vēlāmen tuum.

8 Sexāgintā sunt rēgīnae,

et octōgintā concubīnae,

et adulēscentulārum nōn **est** numerus;

9 **ūna** **est** **columba** **mea**, **perfecta** **mea**,

**ūna** **est** mātrī suae,

**ēlēcta** genetrīcī suae.

Vīdērunt eam fīliae et beātissimam praedicāvērunt;

rēgīnae et concubīnae, et laudāvērunt eam:

10 ”Quae **est** **ista**, quae **prōgredītur** quasi **aurōra** cōnsurgēns,

**pulchra** ut **lūna**,

**ēlēcta** ut sōl,

**terribilis** ut castrōrum aciēs **ōrdināta**?”.

11 Dēscendī in hortum nucum,

ut vidērem pōma convallium

et īnspicerem, sī flōruisset **vīnea**,

et germināssent **mala** **pūnica**.

12 Nōn advertit animus meus,

cum posuit mē in quadrīgās prīncipis **populī** meī.

## 7

1 **Convertēre**, **convertere**, Sulamitis;

**convertere**, **convertere**, ut intueāmur tē.

Quid aspicitis in Sulamitem,

cum saltat inter bīnōs chorōs?

2 Quam pulchrī sunt **pedēs** tuī in calceāmentīs,

**fīlia** prīncipis!

Flexūrae fēmōrum tuōrum sīcut monīlia,

quae **fabricāta** sunt manū artificis.

3 Gremium tuum crater **tornātilis**:

numquam indigeat vīnō mixtō;

venter tuus sīcut acervus trīticī

vāllātus līliīs.

4 Duo **ūbera** **tua** sīcut duo hinnulī,

gemellī capreae,

5 collum tuum sīcut **turris** **eburnea**.

Oculī tuī sīcut piscīnae in Hesebon,

quae sunt ad portam Bathrabbim;

nāsus tuus sīcut **turris** **Libanī**,

quae respicit contrā **Damascum**.

6 Caput tuum ut Carmēlus,

et comae **capitis** tuī sīcut **purpurā**;

rēx **vincitur** cincinnīs.

7 Quam **pulchra** **es** et quam **decorā**,

**cārissima**, in dēliciīs!

8 **Statūra** **tua** **assimilāta** **est** palmae,

et **ūbera** **tua** botrīs.

9 Dīxī: ”Ascendam in palmam

et apprehendam **frūctūs** eius”.

Et erunt **ūbera** **tua** sīcut botrī vīneae,

et odor **ōris** tuī sīcut **malōrum**.

10 Guttur tuum sīcut vīnum optimum,

dignum dīlēctō meō ad pōtandum,

labiīsque et dentibus illīus ad rūminandum.

11 Ego dīlēctō meō,

et ad mē **appetītus** eius.

12 **Vēnī**, **dīlēcte** mī, ēgrediāmur in agrum,

commorēmur in **vīllīs**;

13 **manē** properābimus ad vīneās,

vidēbimus; sī flōruit **vīnea**,

sī flōrēs aperiuntur,

sī flōruērunt **mala** **pūnica**;

ibi dabō tibi amōrēs meōs.

14 Mandragorae dedērunt odōrem;

in portīs nostrīs omnia pōma **optima**,

**nova** et **vetera**,

**dīlēcte** mī, servāvī tibi.

## 8

1 **Quis** mihi det tē frātrem meum,

sūgentem **ūbera** mātris meae,

ut inveniam tē **foris** et deōsculer tē,

et iam mē nēmō dēspiciat?

2 Apprehenderem tē et dūcerem in domum mātris meae;

ibi mē docērēs,

et darem tibi pōculum ex vīnō **conditō**

et mustum **malōrum** grānātōrum meōrum.

3 **Laeva** eius sub **capite** meō,

et **dexterā** illīus amplexātur mē.

4 Adiūrō vōs, fīliae Ierusālem,

nē suscitētis neque ēvigilāre faciātis dīlēctam,

dōnec **ipsa** velit.

5 Quae **est** **ista**, quae ascendit dē dēsertō

**innīxā** super dīlēctum suum?

Sub arbore **malō** suscitāvī tē;

ibi parturīvit tē māter **tua**,

ibi parturīvit tē genetrīx **tua**.

6 Pōne mē ut signāculum super cor tuum,

ut signāculum super brāchium tuum,

quia **fortis** **est** ut mors dīlēctiō,

**dūra** sīcut īnfernus aemulātiō;

lampadēs eius lampadēs **ignis**

atque flammae dīvīnae.

7 Aquae multae nōn potuērunt **exstinguere** cāritātem,

nec flūmina obruent illam;

sī dederit homō omnem substantiam **domūs** suae prō dīlēctiōne,

quasi nihil dēspicient eum.

8 Soror **nostra** **parva**

et **ūbera** nōn habet;

quid faciēmus sorōrī nostrae

in **diē**, quandō **alloquenda** **est**?

9 Sī mūrus **est**,

aedificēmus super eum prōpugnācula **argentea**;

sī ōstium **est**,

compingāmus illud tabulīs cedrinīs.

10 Ego mūrus,

et **ūbera** **mea** sīcut **turris**;

ex quō **facta** sum **cōram** eō

quasi pācem reperiēns.

11 **Vīnea** fuit Salomōnī

in Baalhamon.

Trādidit eam cūstōdibus;

vir affert prō frūctū eius

mīlle argenteōs.

12 **Vīnea** **mea** **cōram** mē **est**;

mīlle tibi, Salomōn,

et **ducentī** hīs, quī cūstōdiunt **frūctūs** eius.

13 Quae habitās in hortīs,

**amīcī** auscultant,

fac mē audīre **vōcem** tuam.

14 Fuge, **dīlēcte** mī,

et assimilāre capreae

hinnulōque cervōrum

super montēs arōmatum.

