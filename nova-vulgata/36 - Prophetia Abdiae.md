**PROPHĒTĪA** ABDIAE

1 **Visiō** Abdiae.
Haec dīcit Dominus Deus ad Edom.
Audītum audīvimus ā Dominō,
et lēgātus ad gentēs **missus** **est**:
“ Surgite, et cōnsurgāmus
adversus eum in proelium! ”.
2 “ Ecce parvulum tē dabō in gentibus,
**contemptibilis** tū **es** valdē.
3 **Superbia** **cordis** tuī dēcēpit tē
habitantem in scissūrīs petrae,
exaltantem solium suum;
quī dīcit in **corde** suō:
“**Quis** dētrahet mē in terram?”.
4 Sī exaltātus **fuerīs** ut **aquila**
et sī inter sīdera **posuerīs** nīdum tuum,
inde dētraham tē ”,
dīcit Dominus.
5 Sī **fūrēs** introīssent ad tē,
sī latrōnēs per noctem,
quōmodo periissēs!
**Nōnne** fūrātī **essent** **sufficientiā** sibi?
Sī vīndēmiātōrēs introīssent ad tē,
**nōnne** racēmōs tantum relīquissent?
6 Quōmodo scrūtātī sunt Esau?
Investīgāvērunt **abscondita** eius.
7 Usque ad terminum ēiēcērunt tē,
omnēs **virī** **foederis** tuī dēcēpērunt tē,
invaluērunt adversum tē **virī** **pācis** tuae;
quī comedunt tēcum, pōnent īnsidiās subter tē.
Nōn **est** **prūdentia** in eō.
8 “ Numquid nōn in **diē** **illa**,
dīcit Dominus,
perdam sapientēs dē Edom
et prūdentiam dē monte Esau?
9 Et timēbunt fortēs tuī Theman,
ut intereat **omnis** vir dē monte Esau.
10 Propter interfectiōnem
et propter inīquitātem
in frātrem tuum Iācōb
operiet tē cōnfūsiō,
et perībis in aeternum.
11 In **diē** cum stārēs ex adversō,
quandō capiēbant aliēnī **exercitum** eius,
et extrāneī ingrediēbantur portās eius
et super Ierusālem mittēbant sortem,
tū **quoque** erās quasi ūnus ex eīs ”. 
12 Et nōn respiciēs diem frātris tuī,
diem calamitātis eius;
et nōn laetāberis super fīliōs Iūdae
in **diē** perditiōnis eōrum;
et nōn magnificābis **os** tuum
in **diē** angustiae.
13 Neque ingrediēris portam **populī** meī
in **diē** ruīnae eōrum;
neque respiciēs et tū **mālum** eius
in **diē** vastitātis illīus
et nōn mittēs **manum** in opēs eius
in **diē** vastitātis illīus;
14 neque stābis in exitibus,
ut interficiās eōs, quī fūgerint,
et nōn trādēs reliquōs eius
in **diē** trībulātiōnis.
15 Quoniam iuxtā **est** diēs Dominī
super omnēs gentēs:
sīcut fēcistī, fīet tibi,
retribūtiō **tua** convertētur in caput tuum.
16 Quōmodo enim bibistis super montem sānctum meum,
bibent omnēs gentēs iūgiter;
et bibent et absorbēbunt
et erunt quasi nōn fuerint.
17 Et in monte **Sīōn** erit salvātiō,
et erit sānctum;
et possidēbit **domus** Iācōb
eōs, quī sē possēderant.
18 Et erit **domus** Iācōb **ignis**,
et **domus** Ioseph **flamma**,
et **domus** Esau **stipula**;
et succendentur in eīs, et dēvorābunt eōs,
et nōn erunt reliquiae **domūs** Esau,
quia Dominus **locūtus** **est**.
19 Et hērēditābunt austrum,
montem Esau,
et Sephēlam Philisthim;
et possidēbunt regiōnem Ephraim
et regiōnem Samarīae,
et Beniamin possidēbit Galaad;
20 et trānsmigrātiō **prīma** fīliōrum Isrāēl
possidēbit terram Chananaēōrum usque ad Sareptam;
et trānsmigrātiō Ierusālem, quae in Sapharad **est**,
possidēbit cīvitātēs austrī.
21 Et ascendent salvātōrēs in montem **Sīōn**
iūdicāre montem Esau,
et erit Dominō rēgnum.
