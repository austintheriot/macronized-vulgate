# AD COLOSSĒNSĒS **EPISTULĀ** SĀNCTĪ PAULĪ APOSTOLĪ

[1](#1) [2](#2) [3](#3) [4](#4)

## 1

1 Paulus, apostolus Chrīstī Iēsū per voluntātem Deī, et Tīmotheus frāter

2 hīs, quī sunt Colossīs, sānctīs et fidēlibus frātribus in Chrīstō: **grātia** vōbīs et pāx ā Deō Patre nostrō.

3 **Grātiās** agimus Deō Patrī Dominī nostrī Iēsū Chrīstī semper prō vōbīs ōrantēs,

4 audientēs fidem vestram in Chrīstō Iēsū et dīlēctiōnem, quam habētis in sānctōs omnēs,

5 propter spem, quae **reposita** **est** vōbīs in caelīs, quam ante audīstis in verbō vēritātis ēvangeliī,

6 quod **pervēnit** ad vōs, sīcut et in ūniversō mundō **est** fructificāns et crēscēns, sīcut et in vōbīs, ex **eā** **diē**, **quā** audīstis et cognōvistis grātiam Deī in vēritāte;

7 sīcut didicistis ab Epaphrā cārissimō cōnservō nostrō, quī **est** **fidēlis** prō nōbīs minister Chrīstī,

8 quī etiam manifestāvit nōbīs dīlēctiōnem vestram in Spīritū.

9 Ideō et nōs, ex **quā** **diē** audīvimus, nōn cessāmus prō vōbīs ōrantēs et postulantēs, ut impleāminī agnitiōne voluntātis eius in omnī **sapientiā** et intellēctū spīritālī,

10 ut ambulētis **dignē** Dominō per omnia placentēs, in omnī opere bonō fructificantēs et crēscentēs in **scientiā** Deī,

11 in omnī virtūte cōnfortātī secundum potentiam clāritātis eius in omnem patientiam et longanimitātem, cum gaudiō

12 grātiās agentēs Patrī,

quī idōneōs vōs fēcit in partem **sortis** sānctōrum in lūmine;

13 quī ēripuit nōs dē potestāte tenebrārum

et trānstulit in rēgnum Fīliī dīlēctiōnis suae,

14 in quō habēmus redēmptiōnem,

remissiōnem peccātōrum;

15 quī **est** imāgō Deī **invīsibilis**,

prīmōgenitus **omnis** creātūrae,

16 quia in ipsō **condita** sunt **ūniversa** in caelīs et in **terrā**,

vīsibilia et invīsibilia,

sīve thronī sīve dominātiōnēs

sīve **prīncipātūs** sīve potestātēs.

Omnia per ipsum et in ipsum **creāta** sunt,

17 et ipse **est** ante omnia,

et omnia in ipsō cōnstant.

18 Et ipse **est** caput corporis ecclēsiae;

quī **est** prīncipium, prīmōgenitus ex mortuīs,

ut sit in omnibus ipse prīmātum tenēns,

19 quia in ipsō complacuit omnem plēnitūdinem habitāre

20 et per eum reconciliāre omnia in ipsum,

pācificāns per sanguinem **crucis** eius,

sīve quae in terrīs sīve quae in caelīs sunt.

21 Et vōs, cum **essētis** aliquandō aliēnātī et inimīcī sēnsū in operibus **malīs**,

22 nunc autem reconciliāvit in corpore **carnis** eius per mortem exhibēre vōs sānctōs et immaculātōs et irreprehēnsibilēs **cōram** ipsō;

23 sī tamen **permanētis** in **fide** fundātī et stabilēs et immōbilēs ā spē ēvangeliī, quod audīstis, quod praedicātum **est** in **ūniversā** **creātūrā**, quae sub caelō **est**, cuius **factus** sum ego Paulus minister.

24 Nunc gaudeō in passiōnibus prō vōbīs et adimpleō, **ea** quae dēsunt passiōnum Chrīstī in carne **meā** prō corpore eius, quod **est** **ecclēsia**,

25 cuius **factus** sum ego minister secundum dispēnsātiōnem Deī, quae **data** **est** mihi in vōs, ut impleam verbum Deī;

26 mystērium, quod absconditum fuit ā saeculīs et generātiōnibus, nunc autem manifestātum **est** sānctīs eius,

27 quibus voluit Deus **nōtās** facere dīvitiās glōriae mystēriī huius in gentibus, quod **est** Chrīstus in vōbīs, spēs glōriae;

28 quem nōs annūntiāmus, commonentēs omnem hominem et docentēs omnem hominem in omnī **sapientiā**, ut exhibeāmus omnem hominem perfectum in Chrīstō;

29 ad quod et labōrō certandō secundum operātiōnem eius, quae operātur in mē in virtūte.

## 2

1 Volō enim vōs scīre quālem sollicitūdinem habeam prō vō bis et prō hīs, quī sunt Laodiciae, et quīcumque nōn vīdērunt faciem meam in carne,

2 ut cōnsōlentur **corda** ipsōrum īnstrūctī in cāritāte et in omnēs dīvitiās plēnitūdinis **intellēctūs**, in agnitiōnem mystēriī Deī, Chrīstī,

3 in quō sunt omnēs thēsaurī sapientiae et scientiae absconditī.

4 **Hoc** **dīcō**, ut nēmō vōs dēcipiat in subtīlitāte sermōnum.

5 Nam etsī corpore absēns sum, sed spīritū vōbīscum sum, gaudēns et vidēns ōrdinem vestrum et firmāmentum eius, quae in Chrīstum **est**, fideī vestrae.

6 Sīcut ergō accēpistis Chrīstum **Iēsum** Dominum, in ipsō **ambulātē**,

7 rādīcātī et superaedificātī in ipsō et cōnfirmātī **fide**, sīcut didicistis, abundantēs in grātiārum āctiōne.

8 Vidēte, nē **quis** vōs dēpraedētur per philosophiam et inānem fallāciam secundum trāditiōnem hominum, secundum elementa mundī et nōn secundum Chrīstum;

9 quia in ipsō inhabitat **omnis** plēnitūdō dīvīnitātis corporāliter,

10 et **estis** in illō replētī, quī **est** caput **omnis** **prīncipātūs** et potestātis;

11 in quō et circumcīsī **estis** circumcīsiōne nōn manufacta in exspoliātiōne corporis **carnis**, in circumcīsiōne Chrīstī;

12 cōnsepultī **eī** in baptismō, in quō et conresuscitātī **estis** per fidem operātiōnis Deī, quī suscitāvit illum ā mortuīs;

13 et vōs, cum mortuī **essētis** in dēlictīs et praepūtiō **carnis** vestrae, convīvificāvit cum illō, dōnāns nōbīs omnia **dēlicta**,

14 dēlēns, quod adversum nōs erat, chīrographum dēcrētīs, quod erat contrārium nōbīs, et ipsum tulit dē **mediō** affīgēns illud crucī;

15 exspoliāns **prīncipātūs** et potestātēs trādūxit cōnfīdenter, triumphāns illōs in sēmetipsō.

16 Nēmō ergō vōs iūdicet in cibō aut in pōtū aut ex **parte** diēī fēstī aut neomēniae aut sabbatōrum,

17 quae sunt **umbra** futūrōrum, corpus autem Chrīstī.

18 Nēmō vōs bravīō dēfraudet complacēns sibi in **humilitāte** et religiōne angelōrum propter **eā**, quae vīdit, ingrediēns, frūstrā **īnflātus** sēnsū **carnis** suae

19 et nōn tenēns caput, ex quō **tōtum** corpus per **nexūs** et coniūnctiōnēs subministrātum et compāginātum crēscit in augmentum Deī.

20 Sī mortuī **estis** cum Chrīstō ab elementīs mundī, quid tamquam vīventēs in mundō dēcrētīs subiciminī:

21 ”Nē **tetigerīs** neque **gustāverīs** neque **contrectāverīs**”,

22 quae sunt omnia in corruptiōnem ipsō ūsū secundum **praecepta** et doctrīnās hominum?

23 Quae sunt ratiōnem quidem **habentia** sapientiae in superstitiōne et **humilitāte**, et nōn parcendō corporī, nōn in **honōre** aliquō ad saturitātem **carnis**.

## 3

1 Igitur, sī conresurrēxistis Chrī stō, quae sūrsum sunt quaerite, ubi Chrīstus **est** in **dexterā** Deī sedēns;

2 quae sūrsum sunt sapite, nōn quae suprā terram.

3 Mortuī enim **estis**, et **vīta** **vestra** **abscondita** **est** cum Chrīstō in Deō!

4 Cum Chrīstus appāruerit, **vīta** **vestra**, tunc et vōs appārēbitis cum ipsō in **glōriā**.

5 **Mortificāte** ergō **membra**, quae sunt super terram: fornicātiōnem, immunditiam, libīdinem, concupiscentiam **malam** et avāritiam, quae **est** simulācrōrum **servitūs**,

6 propter quae **venit** **īra** Deī super fīliōs incrēdulitātis;

7 in quibus et vōs ambulāstis aliquandō, cum vīverētis in illīs.

8 Nunc autem dēpōnite et vōs omnia: īram, indignātiōnem, malitiam, blasphēmiam, turpem sermōnem dē ōre vestrō;

9 nōlīte mentīrī invicem, quī exuistis vōs veterem hominem cum āctibus eius

10 et induistis novum, eum, quī renovātur in agnitiōnem secundum imāginem eius, quī creāvit eum,

11 ubi nōn **est** Graecus et Iūdaeus, circumcīsiō et praepūtium, barbarus, **Scytha**, servus, **liber**, sed omnia et in omnibus Chrīstus.

12 Induite vōs ergō, sīcut ēlēctī Deī, sānctī et dīlēctī, vīscera misericordiae, benignitātem, humilitātem, mānsuētūdinem, longanimitātem,

13 supportantēs invicem et dōnantēs vōbīs ipsīs, sī **quis** adversus aliquem habet querēlam; sīcut et Dominus dōnāvit vōbīs, **ita** et vōs;

14 super omnia autem haec: cāritātem, quod **est** vinculum perfectiōnis.

15 Et pāx Chrīstī dominētur in cordibus vestrīs, ad quam et vocātī **estis** in ūnō corpore. Et grātī **ēstote**.

16 Verbum Chrīstī habitet in vōbīs abundanter, in omnī **sapientiā** docentēs et commonentēs vōsmetipsōs psalmīs, hymnīs, canticīs spīritālibus, in **grātiā** cantantēs in cordibus vestrīs Deō;

17 et omne, quodcumque facitis in verbō aut in opere, omnia in nōmine Dominī Iēsū grātiās agentēs Deō Patrī per ipsum.

18 Mulierēs, subditae **ēstote** **vīrīs**, sīcut oportet in Dominō.

19 **Virī**, dīligite uxōrēs et nōlīte amārī **esse** ad illās.

20 Fīliī, **oboedītē** **parentibus** per omnia; **hoc** enim placitum **est** in Dominō.

21 Patrēs, nōlīte ad indignātiōnem prōvocāre fīliōs vestrōs, ut nōn pusillō animō fīant.

22 Servī, **oboedītē** per omnia dominīs carnālibus, nōn ad oculum servientēs, quasi hominibus placentēs, sed in simplicitāte **cordis**, timentēs Dominum.

23 Quodcumque facitis, ex animō operāminī sīcut Dominō et nōn hominibus,

24 scientēs quod ā Dominō accipiētis retribūtiōnem **hērēditātis**. Dominō Chrīstō **servītē**;

25 quī enim iniūriam facit, recipiet id quod **inīquē** gessit, et nōn **est** **persōnārum** acceptiō.

## 4

1 Dominī, quod iūstum **est** et aequum, servīs praestāte, **sciēn** tēs quoniam et vōs Dominum habētis in caelō.

2 Ōrātiōnī **īnstāte**, vigilantēs in **eā** in grātiārum āctiōne,

3 ōrantēs simul et prō nōbīs, ut Deus aperiat nōbīs ōstium sermōnis ad loquendum mystērium Chrīstī, propter quod etiam **vīnctus** sum,

4 ut manifestem illud, **ita** ut oportet mē loquī.

5 In **sapientiā** **ambulātē** ad eōs, quī **foris** sunt, tempus redimentēs.

6 Sermō vester semper sit in **grātiā**, sale **conditus**, ut sciātis quōmodo oporteat vōs ūnīcuique respondēre.

7 Quae circā mē sunt, omnia vōbīs **nota** faciet Tychicus, cārissimus frāter et **fidēlis** minister et cōnservus in Dominō,

8 quem mīsī ad vōs ad **hōc** ipsum, ut cognōscātis, quae circā nōs sunt, et cōnsōlētur **corda** **vestra**,

9 cum Onēsimō fidēlī et cārissimō frātre, quī **est** ex vōbīs; omnia, quae **hīc** aguntur, **nōta** facient vōbīs.

10 Salūtat vōs Aristarchus concaptīvus meus et Mārcus cōnsōbrīnus Barnabae, dē quō accēpistis **mandāta** — sī vēnerit ad vōs, excipite illum —

11 et **Iēsus**, quī dīcitur Iūstus, quī sunt ex circumcīsiōne; hī **sōlī** adiūtōrēs in rēgnō Deī, quī mihi fuērunt sōlāciō.

12 Salūtat vōs Epaphrās, quī ex vōbīs **est**, servus Chrīstī Iēsū, semper certāns prō vōbīs in ōrātiōnibus, ut stētis perfectī et implētī in omnī voluntāte Deī.

13 Testimōnium enim illī perhibeō, quod habet multum labōrem prō vōbīs et prō hīs, quī sunt Laodiciae et quī Hierāpolī.

14 Salūtat vōs Lūcās, medicus cārissimus, et Dēmās.

15 **Salūtāte** frātrēs, quī sunt Laodiciae, et Nympham et, quae in domō eius **est**, ecclēsiam.

16 Et cum **lecta** fuerit apud vōs **epistula**, facite ut et in Laodicensium **ecclēsia** **lēgātur**, et eam, quae ex Laodīciā **est**, vōs **quoque** **lēgātīs**.

17 Et dīcite Archippō: ”Vidē ministerium, quod accēpistī in Dominō, ut illud impleās”.

18 Salūtātiō **mea** manū Paulī. **Memorēs** **ēstote** vinculōrum meōrum.

**Grātia** vōbīscum.


