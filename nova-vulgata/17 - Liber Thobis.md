# **LĪBER** THOBIS

[1](#1) [2](#2) [3](#3) [4](#4) [5](#5) [6](#6) [7](#7) [8](#8) [9](#9) [10](#10) [11](#11) [12](#12) [13](#13) [14](#14)

## 1

1 **Liber** sermōnum Thobis fīliī Thobiel fīliī Ananiel fīliī Aduel fīliī Gabael fīliī Raphael fīliī Raguel ex sēmine Asiel, ex tribū Nephthālī,

2 quī captīvus **ductus** **est** in diēbus Salmanasar **rēgis** Assyriōrum ex Thisbē, quae **est** ā **dexterā** **parte** Cadēs Nephthālī in superiōrī **Galilaeā** suprā Asor post **occidentem** sōlem ā **sinistrā** **parte** Phogor.

3 Ego Thobī in viīs vēritātis ambulābam et in iūstitiīs omnibus diēbus vītae meae et eleēmosynās multās fēcī frātribus meīs et nātiōnī meae, quī abierant mēcum in captīvitātem in regiōnem Assyriōrum in Ninevēn.

4 Et cum essem in regiōne **meā** in **terrā** Isrāēl et cum essem iūnior, **omnis** **tribus** Nephthālī patris meī recessit dē domō Dāvīd patris meī et ab Ierusālem cīvitāte, quae **est** **ēlēcta** ex omnibus tribubus Isrāēl; et sānctificātum **est** templum habitātiōnis Deī et aedificātum **est** in **ipsā**, ut sacrificārent omnēs **tribus** Isrāēl in omnēs generātiōnēs saeculī.

5 Omnēs frātrēs meī **omnis**que **domus** Nephthālī patris meī sacrificābant vitulō, quem fēcit Ieroboam rēx Isrāēl in **Dān**, in omnibus montibus Galilaeae.

6 Ego autem **sōlus** ībam aliquotiēns in Ierusālem diēbus fēstīs, sīcut scrīptum **est** in **tōtō** Isrāēl in praeceptō sempiternō; prīmitiās et **prīmōgenita** et decimās armentōrum et pecorum et **initia** tōnsūrae ovium mēcum portābam in Ierusālem

7 et dabam **eā** sacerdōtibus, fīliīs Aarōn, ad āram; et decimam trīticī et vīnī et oleī et **malōrum** grānātōrum et cēterōrum pōmōrum fīliīs **Levī** servientibus in Ierusālem; et secundam decimātiōnem computābam in **pecūniā** sex annōrum et ībam et cōnsummābam **illa** in Ierusālem ūnō**quoque** annō.

8 Et dabam **ea** orphanīs et viduīs et prosēlytīs appositīs ad fīliōs Isrāēl; īnferēbam et dabam illīs in tertiō annō, et mandūcābāmus **illa** secundum praeceptum, quod praeceptum **est** dē eīs in **lēge** Moysis, et secundum **mandāta**, quae mandāverat Debōra māter patris meī Ananiel patris nostrī, quia orphanum mē relīquit pater et mortuus **est**.

9 Et, postquam vir **factus** sum, accēpī uxōrem Annam ex sēmine patriae nostrae et genuī ex **illā** fīlium et vocāvī **nōmen** eius Thobiam.

10 Et, postquam in captīvitātem **dēvēnī** ad Assyriōs, cum captīvus **morārer**, ībam in Ninevēn; et omnēs frātrēs meī et, quī dē genere meō erant, mandūcābant dē pānibus gentium,

11 ego autem cūstōdīvī animam meam, nē mandūcārem dē pānibus gentium.

12 Et quoniam memor eram Deī meī in **tōtā** **animā** **mea**,

13 **dedit** mihi Excelsus grātiam et speciem **penes** Salmanasar, et comparābam illī omnia, quaecumque erant in ūsum;

14 et ībam in Mēdiam, usque dum morerētur, et commendāvī Gabael frātrī Gabriae in Ragēs, in regiōne Mēdiae, saccellōs decem talenta argentī.

15 Et postquam mortuus **est** Salmanasar, et rēgnāvit Sennacherib fīlius eius prō eō, et viae Mēdiae sēcessērunt, et nōn **potuī** iam īre in Mēdiam.

16 Et in diēbus Salmanasar multās eleēmosynās fēcī frātribus meīs, quī erant ex genere meō.

17 Pānēs meōs dabam ēsurientibus et vestīmenta nūdīs et, sī quem vidēbam mortuum et prōiectum post mūrum Ninevēs ex nātiōne **meā**, sepeliēbam illum.

18 Et, sī quem **occīdēbat** Sennacherib rēx, ubi **venit** dē **Iūdaeā** fugiēns in diēbus iūdiciī, quod fēcit Rēx caelī ex illō dē blasphēmiīs, quibus blasphēmāverat — multōs enim fīliōrum Isrāēl **occīdit** in **īrā** **suā** — ego autem **corpora** illōrum involābam et sepeliēbam; et quaesīvit **illa** Sennacherib et nōn **invenit** **illa**.

19 Et abiit quīdam ex Ninevitis et indicāvit **rēgī** dē mē quoniam ego sepeliō illōs, et abscondī mē et, ubi cognōvī quod rēx sciēbat dē mē et quod inquīror, ut **occīdar**, timuī et **refūgī**.

20 Et **dīrepta** **est** **omnis** **substantia** **mea**, et nihil mihi dērelictum **est**, quod nōn assūmptum **esset** in fiscum **rēgis**, **nisi** uxor **mea** **Annā** et Thobiās fīlius meus.

21 Et nōn trānsiērunt diēs quadrāgintā, quousque **occīderent** illum duo fīliī ipsīus et fūgērunt in montēs Arārat; et rēgnāvit Asarhaddōn fīlius eius prō illō et cōnstituit Achīcārum fīlium frātris meī Anael super omnem exāctiōnem rēgnī eius, et ipse habēbat potestātem super omnem regiōnem.

22 Tunc petiit Achicarus prō mē, et dēscendī in Ninevēn. Achicarus enim erat praepositus pincernārum et super ānulum et prōcūrātor et exāctor sub Sennacherib **rēge** Assyriōrum; et cōnstituit illum Asarhaddōn. Erat enim ex frātribus meīs et ex cognātiōne **meā**.

## 2

1 Et sub Asarhaddon **rēge** dēscendī in domum meam, et **reddita** **est** mihi uxor **mea** **Annā** et fīlius meus Thobiās. In Pentēcostē, **diē** fēstō nostrō, quī **est** sānctus ā Septimānīs, factum **est** mihi prandium bonum, et discubuī, ut prandērem.

2 Et **apposita** **est** mihi **mēnsā**, et vīdī pulmentāria complūra. Et dīxī Thobiae fīliō meō: ”**Vade** et, quemcumque pauperem **invēnerīs** ex frātribus nostrīs, quī sunt captīvī in Nineve, quī in mente habet Dominum in **tōtō** **corde** suō, hunc addūc, et mandūcābit pariter mēcum; ecce sustineō tē, fīlī, dōnec veniās”.

3 Et abiit Thobīās **quaerere** aliquem pauperem ex frātribus nostrīs et reversus dīxit mihi: ”Pater!”. Et ego dīxī illī: ”Ecce ego, fīlī”. Et respondēns ait: ”Ecce ūnus ex nātiōne **nostrā** occīsus **est** et **prōiectus** **est** in forō et nunc ibīdem laqueō suffōcātus **est**”.

4 Et exsiliēns **reliquī** prandium, antequam ex illō gustārem, et sustulī eum dē **platēā** in ūnam domum, dōnec sōl caderet, et illum sepelīrem.

5 Et reversus **lāvī** et mandūcāvī pānem meum cum lūctū

6 et rememorātus sum sermōnis prophētae Amōs, quem **locūtus** **est** in Bethel dīcēns:

”Convertentur omnēs diēs fēstī vestrī in lūctum,

et omnia **cantica** **vestra** in lāmentātiōnem”.

7 Et lacrimātus sum. Et, postquam sōl **occīdit**, abiī et fodiēns sepelīvī illum.

8 Et proximī meī dērīdēbant mē dīcentēs: ”Nōn timet adhūc **hīc** homō; iam enim inquīsītus **est** huius reī **causa**, ut **occīderētur**, et **fugit** et ecce iterum sepelit mortuōs”.

9 Et **lāvī** **eā** nocte, postquam illum sepelīvī, et introīvī in ātrium meum et obdormīvī circā parietem ātriī, et faciēs **mea** **nūda** erat propter aestum.

10 Et ignōrābam quoniam passerēs in pariete super mē erant, quōrum **stercora** īnsēdērunt in oculōs meōs **calida** et indūxērunt albūginēs. Et ībam ad medicōs, ut cūrārer, et, quantō inūnxērunt mē medicāmentīs, tantō **magis** oculī meī excaecābantur maculīs, dōnec perexcaecātus sum. Et eram **inūtilīs** meīs oculīs annīs quattuor, et omnēs frātrēs meī dolēbant prō mē. Achicarus autem pāscēbat mē annīs duōbus, priusquam īret in Elymāida.

11 In illō tempore **Annā** uxor **mea** mercēde dēserviēbat operibus mulierum lānam faciēns.

12 Et remittēbat dominīs eōrum, et dabant **eī** mercēdem. **Septimā** autem **diē** **mēnsis** Dystrī dētexuit textūram et reddidit illam dominīs, et dedērunt **eī** mercēdem **tōtam** et dedērunt **eī** prō **textūrā** haedum dē caprīs.

13 Et cum introīsset ad mē haedus, coepit clāmāre. Et vocāvī eam et dīxī: ”Unde **est** **hic** haedus? Nē forte fūrtīvus sit, redde illum dominīs **suīs**; nōbīs enim nōn licet mandūcāre quidquam fūrtīvum”.

14 Et **illa** mihi dīxit: ”Mūnere mihi **datus** **est** suprā mercēdem”. Et ego nōn crēdēbam **eī**, sed dīcēbam, ut restitueret illum dominīs, et ērubēscēbam **cōram** **illā** huius reī **causa**. Et respondēns dīxit mihi: ”Et ubi sunt eleēmosynae tuae? **Ubi** sunt iūstitiae tuae? Ecce, omnia tibi **nōta** sunt”.

## 3

1 Et contrīstātus animō et suspīrāns plōrāvī et coepī **ōrāre** cum gemitibus:

2 ”Iūstus **es**, Domine, et omnia **opera** **tua** **iūsta** sunt, et omnēs viae tuae **misericordia** et **vēritās**, et tū iūdicās saeculum.

3 Et nunc, Domine, memor **estō** meī et respice in mē; nē vindictam sūmās dē mē prō **peccātīs** meīs et prō neglegentiīs meīs et **parentum** meōrum, quibus peccāvērunt ante tē,

4 quoniam nōn oboedīvimus praeceptīs tuīs, et trādidistī nōs in dīreptiōnem et captīvitātem et mortem et in parabolam et fābulam et improperium in omnibus nātiōnibus, in quās nōs dispersistī.

5 Et nunc **multa** sunt iūdicia **tua** **vēra**, quae dē mē exigās prō **peccātīs** meīs et **parentum** meōrum, quia nōn ēgimus secundum **praecepta** **tua** et nōn ambulāvimus sinceriter **cōram** tē.

6 Et nunc secundum quod tibi **placet** fac mēcum et praecipe recipī spīritum meum, ut dīmittar ā faciē terrae et fīam **terrā**, quia expedit mihi **morī** **magis** quam **vīvere**, quoniam improperia **falsa** audīvī, et **trīstitia** **multa** **est** in mē. Praecipe, Domine, ut dīmittar ab hāc necessitāte, et dīmitte mē in locum aeternum et nōlī **āvertere** ā mē faciem tuam, Domine, quia expedit mihi **morī** **magis** quam **vidēre** tantam necessitātem in **vītā** **meā**, et nē improperia audiam”.

7 **Eādem** **diē** contigit Sarae fīliae Raguel, quī erat Ecbatanīs Mēdiae, ut et **ipsa** audīret improperia ab **ūnā** ex ancillīs patris **suī**,

8 quoniam **trādita** erat **virīs** septem, et Asmodeus daemonium nēquissimum **occīdēbat** eōs, antequam cum **illā** fierent, sīcut **est** solitum mulieribus. Et dīxit illī **ancilla**: ”Tū **es**, quae suffōcās virōs tuōs! Ecce, iam **trādita** **es** **virīs** septem, et nēmine eōrum fruita **es**.

9 Quid nōs flagellās **causā** **virōrum** tuōrum, quia mortuī sunt? **Vāde** cum illīs, nec ex tē videāmus fīlium aut fīliam in perpetuum”.

10 In **illā** **diē** **contrīstātā** **est** animō **puella** et **lacrimāta** **est** et ascendēns in superiōrem locum patris **suī** voluit laqueō sē **suspendere**. Et cōgitāvit iterum et dīxit: ”Nē forte improperent patrī meō et **dīcant**: “Ūnicam habuistī fīliam cārissimam, et haec laqueō sē suspendit ex **malīs**”; et dēdūcam senectam patris meī cum **trīstitia** ad īnferōs. Ūtilius mihi **est** nōn mē laqueō **suspendere**, sed dēprecārī Dominum, ut moriar et iam improperia nōn audiam in **vītā** **meā**”.

11 Eōdem tempore, porrēctīs manibus ad fenestram, **dēprecāta** **est** et dīxit: ”Benedictus **es**, Domine, Deus misericors, et benedictum **est** **nōmen** tuum sānctum et honōrābile in saecula. Benedīcant tibi omnia **opera** **tua** in aeternum.

12 Et nunc, Domine, ad tē faciem meam et oculōs meōs dīrēxī.

13 Iubē mē dīmittī dēsuper terram, et nē audiam iam improperia.

14 Tū scīs, Domine, quoniam **munda** sum ab omnī **immunditiā** **virī**

15 et nōn coinquināvī **nōmen** meum neque **nōmen** patris meī in **terrā** captīvitātis meae. **Ūnica** sum patrī meō, et nōn habet alium fīlium, quī possideat hērēditātem illīus, neque frāter **est** illī proximus neque propinquus illī, ut cūstōdiam mē illī uxōrem. Iam periērunt mihi septem, et ut quid mihi adhūc **vīvere**? Et sī nōn tibi vidētur, Domine, **occīdere** mē, imperā, ut respiciātur in mē et misereātur meī, et nē iam improperium audiam”.

16 In ipsō tempore **exaudīta** **est** ōrātiō ambōrum in cōnspectū clāritātis Deī,

17 et **missus** **est** Raphaēl angelus sānāre duōs, Thobin desquāmāre ab albūginibus oculōrum eius, ut vidēret oculīs lūmen Deī, et Saram fīliam Raguel dare Thobiae fīliō Thobis uxōrem, et colligāre Asmodeum daemonium nēquissimum, quoniam Thobiae contigit **possidēre** eam prae omnibus, quī volēbant accipere eam. In illō tempore reversus **est** Thobi dē ātriō in domum suam; et **Sarā** **fīlia** Raguel dēscendit et **ipsa** dē locō superiōrī.

## 4

1 In **illā** **diē** rememorātus **est** Thobī pecūniae, quam commendāverat Gabaēl in Ragēs Mēdiae.

2 Et dīxit in **corde** suō: ”Ecce ego postulāvī mortem. Quid nōn vocō Thobiam fīlium meum et indicābō illī dē hāc **pecūniā**, quam commendāvī, antequam moriar?”.

3 Et vocāvit Thobiam fīlium suum, et **venit** ad illum; et dīxit illī: ”Fīlī, cum mortuus fuerō, sepelī mē dīligenter et honōrem habē mātrī tuae et nōlī **dērelinquere** illam omnibus diēbus vītae suae et fac, quod bonum **est** in cōnspectū eius, et nōlī contrīstāre spīritum eius in ūllō.

4 Memor **estō** eius, fīlī, quoniam **multa** perīcula vīdit propter tē in uterō. Cum **mortua** fuerit, sepelī illam iuxtā mē in ūnō sepulcrō.

5 Et omnibus diēbus tuīs, fīlī, Dominum in mente habē et nōlī velle peccāre et praeterīre **praecepta** illīus. Iūstitiam fac omnibus diēbus vītae tuae et nōlī īre in viās inīquitātis,

6 quoniam, agente tē vēritātem, **prōspera** erunt itinera in operibus tuīs et in omnibus, quī faciunt iūstitiam.

7 Ex **substantiā** **tuā**, fīlī, fac eleēmosynam et nōlī **āvertere** faciem tuam ab ūllō paupere, nē ā tē āvertātur faciēs Deī.

8 Quōmodo **habuerīs**, fīlī, secundum multitūdinem fac ex ipsīs eleēmosynam. Sī tibi fuerit largior **substantia**, plūs ex **illā** fac eleēmosynam. Sī exiguum **habuerīs**, secundum exiguum nē **timuerīs** facere eleēmosynam:

9 praemium enim bonum repōnis tibi in diem necessitātis,

10 quoniam **eleēmosyna** ā morte līberat et nōn sinit īre in tenebrās.

11 Mūnus enim bonum **est** **eleēmosyna** omnibus, quī faciunt illam **cōram** Excelsō.

12 Attende tibi, fīlī, ab omnī fornicātiōne. Uxōrem prīmum accipe ex sēmine **parentum** tuōrum et nōlī **sūmere** uxōrem aliēnam, quae nōn **est** ex tribū patris tuī, quoniam fīliī prophētārum sumus: Noe et Abraham et Isaāc et Iācōb patrēs nostrī ā saeculō. Rememorāre, fīlī, quoniam hī omnēs accēpērunt uxōrēs ex sēmine patrum suōrum et benedictī sunt in fīliīs **suīs**, et sēmen illōrum possidēbit hērēditātem terrae.

13 Et tū, fīlī, dīlige frātrēs tuōs et nōlī fastīdīre in **corde** tuō ā frātribus tuīs et ā fīliīs et fīliābus **populī** tuī, ut accipiās uxōrem ex illīs, quoniam in fastīdiō perditiō et **incōnstantia** **magna** **est**, et in nūgācitāte dīminūtiō et exiguitās **magna** **est**. Nūgācitās enim māter **est** **famis**.

14 Mercēs **omnis** hominis, quīcumque **penes** tē operātus fuerit, nōn maneat **penes** tē, sed redde **eī** statim, et mercēs **tua** nōn minōrābitur; sī **serviēris** Deō in vēritāte, reddētur tibi. Attende tibi, fīlī, in omnibus operibus tuīs et **estō** sapiēns in omnibus sermōnibus tuīs

15 et, quod **ōderīs**, nēminī **fēcerīs**. Nōlī **bibere** vīnum in ēbrietātem, et nōn comitētur tē ēbrietās in **viā** **tuā**.

16 Dē pāne tuō commūnicā ēsurientī et dē vestīmentīs tuīs nūdīs; ex omnibus, quaecumque tibi abundāverint, fac eleēmosynam, et nōn invideat oculus tuus, cum **facis** eleēmosynam.

17 Frange pānem tuum et effunde vīnum tuum super sepulcra iūstōrum et nōlī dare peccātōribus.

18 Cōnsilium ab omnī sapiente inquīre et nōlī **contemnere** omne cōnsilium ūtile.

19 Omnī tempore benedic Dominum et postulā ab illō, ut dīrigantur viae tuae, et omnēs sēmitae tuae et **cōnsilia** **bene** dispōnantur, quoniam omnēs gentēs nōn habent cōnsilium bonum, sed ipse Dominus dabit ipsīs bonum cōnsilium. Quem enim voluerit, **allevat** et, quem voluerit, Dominus dēmergit usque ad īnferōs deorsum. Et nunc, fīlī, memor **estō** praeceptōrum meōrum, et nōn dēleantur dē **corde** tuō.

20 Et nunc, fīlī, **indicō** tibi commendāsse mē decem talenta argentī Gabael fīliō Gabriae in Ragēs Mēdiae.

21 Nōlī verērī, fīlī, quia pauperem vītam gessimus. Habēs **multa** **bona**, sī **timuerīs** Deum et **recesserīs** ab omnī peccātō et **bene** **ēgerīs** in cōnspectū Dominī Deī tuī”.

## 5

1 Tunc Thobīās respondēns Thobī patrī suō dīxit: ”Omnia, quaecumque mihi praecēpistī, pater, faciam.

2 Quōmodo autem poterō hanc pecūniam recipere ab illō? Neque ille mē nōvit, neque ego **nōvī** illum. Quod signum dabō illī, ut mē cognōscat et crēdat et det mihi hanc pecūniam? Sed neque viās, quae ad Mēdiam, **nōvī**, ut eam illūc”.

3 Tunc respondēns Thobī Thobiae fīliō suō dīxit: ”Chīrographum **dēdit** mihi, et chīrographum meum **dedī** illī et dīvīsī in duās partēs, et ūnusquisque ūnam accēpimus, et posuī cum **ipsā** **pecūniā**. Et ecce nunc annī sunt vīgintī, ex quibus **penes** illum commendāvī hanc pecūniam. Et nunc, fīlī, inquīre tibi hominem fidēlem, quī eat tēcum, et dabimus illī mercēdem, dōnec veniās. Et, dum vīvō, recipe pecūniam ab illō”.

4 Et exiit Thobiās **quaerere** hominem, quī īret cum ipsō in Mēdiam et quī habēret nōtitiam viae. Et **invēnit** Raphaēl angelum stantem ante ipsum et nesciēbat illum angelum Deī **esse**.

5 Et dīxit illī: ”Unde **es**, **iuvenis**?”. Et dīxit illī: ”Ex fīliīs Isrāēl frātribus tuīs et **venī** hūc, ut operer”. Et dīxit illī Thobiās: ”**Nōstī** viam, quae dūcit in Mēdiam?”.

6 Et ille dīxit: ”Utique, aliquotiēns fuī ibi et habeō nōtitiam et sciō omnēs viās et aliquotiēns ībam in Mēdiam et manēbam **penes** Gabael frātrem nostrum, quī commorātur in Ragēs Mēdiae, et abest iter bīduī statūtī ex Ecbatanīs usque Ragēs. Nam **posita** **est** in monte et **Ecbatanā** in **mediō** campō”.

7 Et dīxit illī Thobiās: ”Sustinē mē, **iuvenis**, dōnec intrāns patrī meō nūntiem. Necessārium **est** enim mihi, ut eās mēcum, et dabō tibi mercēdem tuam”.

8 Et dīxit illī: ”Ecce sustineō; tantum nōlī tardāre”.

9 Et introiēns Thobīās renūntiāvit Thobī patrī suō et dīxit **eī**: ”Ecce **invēnī** hominem ex frātribus nostrīs, dē fīliīs Isrāēl, quī eat mēcum”. Et dīxit illī: ”**Rogā** mihi hominem, ut sciam quid sit **genus** eius, et ex **quā** tribū sit et an **fidēlis** sit, ut eat tēcum, fīlī”.

10 Et exīvit Thobīās et vocāvit illum et dīxit **eī**: ”**Iuvenīs**, pater tē rogat”. Et introīvit ad eum, et prior Thobis salūtāvit eum. Et ille dīxit **eī**: ”Gaudium tibi magnum sit!”. Et respondēns Thobī dīxit illī: “Quid mihi adhūc gaudium **est**? Homō sum **inūtilīs** oculīs et nōn videō lūmen caelōrum, sed in tenebrīs **positus** sum sīcut mortuī, quī nōn amplius vident lūmen. Vīvus ego sum inter mortuōs. **Vōcem** hominum audiō et ipsōs nōn videō”. Et dīxit **eī**: ”Fortī **estō** animō; in proximō **est**, ut ā Deō cūrēris. Fortī animō **estō**!”. Et respondit illī Thobī: ”Thobīās fīlius meus vult īre in Mēdiam. **Nōnne** **poteris** īre cum illō et **dūcere** illum? Et dabō tibi mercēdem tuam, frāter”. Et dīxit illī: ”Poterō īre cum illō, quoniam **nōvī** omnēs viās et aliquotiēns īvī in Mēdiam et perambulāvī omnēs campōs eius et montēs et omnēs **commeātūs** sciō”.

11 Et dīxit **eī**: ”Frāter, ex **quā** **patriā** **es** et ex **quā** tribū? Nārrā mihi, frāter”.

12 Et ille dīxit: ”Quid tibi necesse **est** **tribūs**?”. Et dīxit **eī**: ”Volō scīre ex vēritāte cuius sīs et **nōmen** tuum”.

13 Et dīxit: ”Ego sum Azāriās Anāniae magnī fīlius, ex frātribus tuīs”.

14 Et dīxit illī Thobī: ”Salvus et sānus veniās, frāter, sed nē īrāscāris, frāter, quod voluerim vērum scīre et patriam tuam. Tū frāter meus **es** et dē genere bonō et optimō! Nōveram Anāniam et Nathan duōs fīliōs Semēliae magnī; et ipsī mēcum ībant in Ierusālem et adōrābant ibi mēcum et nōn exerrāvērunt. Frātrēs tuī **virī** optimī sunt; ex **bonā** rādīce **es**. Et gaudēns veniās!”.

15 Et dīxit **eī**: ”Ego tibi dabō mercēdis nōmine drachmam diurnam et, quaecumque **necessāria** sunt tibi et fīliō meō, similiter; et **vāde** cum illō,

16 et adiciam tibi ad mercēdem”.

17 Et dīxit illī: ”Ībō cum illō, nē **timuerīs**; salvī ībimus et salvī revertēmur ad tē, quoniam **via** **tūta** **est**”. Et dīxit **eī**: ”Benedictiō sit tibi, frāter!”. Et vocāvit fīlium suum et dīxit illī: ”Fīlī, praeparā, quae ad viam, et exī cum frātre tuō. Deus autem, quī in caelō **est**, prōtegat vōs ibi et redūcat vōs ad mē salvōs; et angelus illīus comitētur vōs cum sānitāte, fīlī!”.

Et exiit, ut īret viam suam, et ōsculātus **est** patrem suum et mātrem. Et dīxit illī Thobī: ”**Vade** sānus!”.

18 Et **lacrimāta** **est** māter illīus et dīxit Thobi: ”Quid dīmīsistī fīlium meum? **Nōnne** ipse **est** **virga** **manūs** nostrae et ipse intrat et exit **cōram** nōbīs?

19 **Pecūnia** nē adveniat pecūniae, sed pūrgāmentum sit fīliī nostrī.

20 Quōmodo datum **est** nōs ā Dominō **vīvere**, **hoc** sufficiēbat nōbīs”.

21 Et dīxit illī: ”Nōlī computāre; salvus ībit fīlius noster et salvus revertētur ad nōs, et oculī tuī vidēbunt eum **illā** **diē**, **qua** vēnerit ad tē sānus. Nē **computāverīs**, nē **timuerīs** dē illīs, soror.

22 Angelus enim bonus ībit cum illō, et **bene** dispōnētur **via** illīus, et revertētur sānus”.

## 6

1 Et cessāvit plōrāre.

2 Et **profectus** **est** puer et angelus cum illō; et **canis** exiit cum illō et secūtus **est** eōs. Et abiērunt ambō, et comprehendit illōs **prīma** nox; et mānsērunt super flūmen Tigrin.

3 Et dēscendit puer lavāre **pedēs** in flūmen, et exsiliēns **piscis** dē **aquā** magnus volēbat gluttīre pedem puerī, et exclāmāvit.

4 Et ait illī angelus: ”Comprehende et tenē!”. Et comprehendit puer piscem et ēdūxit illum in terram.

5 Et dīxit angelus illī: ”Exinterā hunc piscem et tolle fel et cor et iecur illīus et repōne **eā** tēcum et **interānea** prōice. Sunt enim fel et cor et iecur eius ad medicāmentum ūtilia”.

6 Et exinterāns puer piscem illum collēgit fel, cor et iecur; et piscem assāvit et mandūcāvit et relīquit ex illō salītum. Et abiērunt ambō pariter, dōnec appropinquārent ad Mēdiam.

7 Et tunc interrogāvit puer angelum et dīxit **eī**: ”Azāria frāter, quod remedium **est** in **corde** et iecore **piscis** et in felle?”.

8 Et dīxit illī: ”Cor et iecur **piscis** fūmigā **cōram** **virō** aut muliere, quī occursum daemoniī aut **spīritūs** nēquissimī habet, et fugiet ab illō **omnis** **occursus**, et nē maneant cum illō in aeternum.

9 Et fel ad inungendōs oculōs hominis, in quōs ascendērunt albūginēs, ad flandum in ipsīs super albūginēs, et ad sānitātem perveniunt”.

10 Et postquam intrāvit in Mēdiam et iam appropinquābat ad **Ecbatanā**,

11 dīxit Raphaēl puerō: ”Thobia frāter!”. Et dīxit **eī**: ”Ecce ego”. Et dīxit illī: ”In eīs, quae sunt Raguel, hāc nocte **manēre** nōs oportet. Et homō **est** propinquus tuus et habet fīliam nōmine Saram,

12 sed neque masculum neque fīliam aliam praeter Saram sōlam habet, et tū proximus **es** illīus prae omnibus hominibus, ut possideās eam; et iūstum **est**, ut possideās, quae sunt patrī eius. Et haec **puella** sapiēns et **fortis** et **bona** valdē, et pater ipsīus dīligit illam”.

13 Et dīxit: ”Iūstum **est**, ut accipiās illam. Et audī mē, frāter, et loquar dē **puellā** hāc nocte, ut accipiāmus illam tibi uxōrem et, cum reversī **fuerimus** ex Ragēs, faciēmus nūptiās eius. Sciō autem quoniam Raguēl nōn potest dēnegāre illam tibi. Nōvit enim quia, sī dederit illam **virō** alterī, morte periet, secundum iūdicium librī Moysis, quia tibi aptum **est** accipere hērēditātem et fīliam illīus **magis** quam omnī hominī. Et nunc, frāter, audī mē, et loquēmur dē hāc **puellā** hāc nocte et dēspōnsābimus illam tibi et, cum reversī **fuerimus** ex Ragēs, accipiēmus illam et dūcēmus eam nōbīscum in domum tuam”.

14 Tunc respondēns Thobīās dīxit Raphael: ”Azariā frāter, audīvī quoniam iam **trādita** **est** **virīs** septem, et mortuī sunt in cubiculīs **suīs** noctū; cum intrābant ad illam, moriēbantur. Audīvī etiam quōsdam dīcentēs quoniam daemonium illōs **occīdit**;

15 et timeō nunc, quoniam dīligit illam et ipsam quidem nōn vexat, sed eum, quī illī voluerit propinquāre, ipsum **occīdit**. Ūnicus sum patrī meō; nē forte moriar et dēdūcam patris meī vītam et mātris meae cum dolōre super mē in sepulcrum eōrum. Sed neque alium fīlium habent, quī sepeliat illōs”.

16 Et dīxit illī angelus: ”Nōn **es** memor mandātōrum patris tuī, quoniam praecēpit tibi accipere uxōrem ex domō patris tuī? Et nunc audī mē, frāter: nōlī computāre daemonium illud, sed accipe illam, et sciō quoniam dabitur tibi hāc nocte uxor.

17 Et, cum **intrāverīs** in cubiculum, tolle dē iecore **piscis** et cor et impōne super cinerem incēnsī. Et odor mānābit, et odōrābitur illud daemonium et fugiet et nōn appārēbit circā illam omnīnō in perpetuō.

18 Et, cum **coeperis** **esse** cum **illā**, surgite prīmum ambō et **ōrāte** et dēprecāminī Dominum caelī, ut dētur vōbīs **misericordia** et sānitās. Nōlī timēre; tibi enim **dēstināta** **est** ante saeculum, et tū illam sānābis, et ībit tēcum, et crēdō quoniam habēbis ex **illa** fīliōs, et erunt tibi sīcut frātrēs. Nōlī computāre”. Et cum audīsset Thobīās sermōnēs Raphael quoniam soror **est** illīus et dē sēmine patris illīus, dīlēxit eam valdē, et cor eius haesit illī.

## 7

1 Et cum vēnisset in **Ecbatanā**, dīxit illī: ”Azariā frāter, dūc mē ad Raguel, frātrem nostrum, viam rēctam”. Et dūxit eum ad domum Raguel, et invēnērunt illum sedentem circā ōstium ātriī **suī** et salūtāvērunt illum priōrēs. Et ille dīxit eīs: ”**Bene** valeātis, frātrēs, **intrātē** salvī et sānī”. Et indūxit eōs in domum suam.

2 Et dīxit Ednae uxōrī suae: ”Quam **similis** **est** **hic** **iuvenis** Thobī frātrī meō!”.

3 Et interrogāvit illōs Edna et dīxit eīs: “Unde **estis**, frātrēs?”. Et dīxērunt illī: ”Ex fīliīs Nephthālī nōs sumus captīvīs in Nineve”.

4 Et dīxit eīs: ”**Nostīs** Thobin frātrem nostrum?”. Et dīxērunt **eī**: ”Nōvimus illum”. Et dīxit eīs: ”**Fortis** **est**?”.

5 Et dīxērunt illī: ”**Fortis** **est** et vīvit”. Et Thobiās dīxit: ”Pater meus **est**”.

6 Et exsilīvit Raguēl et ōsculātus **est** illum lacrimāns

7 et dīxit: ”Benedictiō tibi sit, fīlī, bonī et optimī patris fīlī. Ō īnfēlīcitās **malōrum**, quia excaecātus **est** vir iūstus et faciēns eleēmosynās!”. Et incubuit lacrimāns super collum Thobiae fīliī frātris **suī**.

8 Et Edna uxor eius **lacrimāta** **est** super eum, et **Sarā** **fīlia** eōrum **lacrimāta** **est** et **ipsa**.

9 Et **occīdit** arietem ex ovibus et suscēpit illōs libenter. Et, postquam lāvērunt et sē pūrificāvērunt et discubuērunt ad cēnandum, dīxit Thobīās ad Raphael: ”Azariā frāter, dīc Raguēl, ut det mihi Saram sorōrem meam”.

10 Et audīvit Raguēl hunc sermōnem et dīxit puerō: ”Mandūcā et bibe et suāviter tibi sit hāc nocte. Nōn **est** enim homō, quem oporteat accipere Saram fīliam meam **nisi** tū, frāter. Similiter et mihi nōn licet eam dare aliī **virō** **nisi** tibi, quia tū proximus mihi **es**. Vērum autem tibi **dīcam**, fīlī.

11 Trādidī illam **virīs** septem frātribus nostrīs, et omnēs mortuī sunt nocte, cum intrābant ad eam. Et nunc, fīlī, mandūcā et bibe, et Dominus faciet in vōbīs”. Et dīxit Thobiās: ”Hinc nōn **edam** neque bibam, dōnec, quae sunt ad mē, cōnfirmēs”. Et Raguel dīxit **eī**: ”Faciō; et **ipsa** datur tibi secundum iūdicium librī Moysis, et dē caelō iūdicātum **est** tibi illam darī. Dūc sorōrem tuam; āmodo tū illīus frāter **es**, et haec **tua** soror **est**. Datur tibi ex hodiernō et in aeternum. Et Dominus caelī **bene** dispōnat vōbīs, fīlī, hāc nocte et faciat misericordiam et pācem”.

12 Et accersīvit Raguel Saram fīliam suam, et accessit ad illum. Et, **apprehēnsā** manū illīus, trādidit eam illī et dīxit: ”Dūc secundum lēgem et iūdicium, quod scrīptum **est** in **librō** Moysis darī tibi uxōrem. Habē et dūc ad patrem tuum sānus. Et Deus caelī det vōbīs bonum iter et pācem”.

13 Et vocāvit mātrem eius et praecēpit afferrī chartam, ut faceret cōnscrīptiōnem coniugiī et quemadmodum trādidit illam uxōrem **eī** secundum iūdicium **lēgis** Moysis. Et attulit māter illīus chartam, et ille scrīpsit et signāvit.

14 Et ex **illā** **hōrā** coepērunt mandūcāre et **bibere**.

15 Et vocāvit Raguel Ednam uxōrem suam et dīxit illī: ”Soror, praeparā cubiculum aliud et introdūc eam illūc”.

16 Et abiēns strāvit, sīcut illī dīxit, et intrōdūxit eam illūc et **lacrimāta** **est** **causa** illīus et extersit lacrimās et dīxit illī:

17 ”Fortī animō **estō**, **fīlia**. Dominus caelī det tibi gaudium prō taediō tuō. Fortī animō **estō**!”. Et exiit.

## 8

1 Et, cum cōnsummāvērunt mandūcāre et **bibere**, voluērunt dormīre et dēdūxērunt iuvenem et indūxērunt eum in cubiculum.

2 Et rememorātus **est** Thobīās sermōnum Raphael et sustulit dē saccellō, quem habēbat, cor et iecur **piscis** et imposuit super cinerem incēnsī.

3 Et odor **piscis** prohibuit et **refūgit** daemonium in superiōrēs partēs Aegyptī. Et abiēns Raphael colligāvit eum ibi et reversus **est** continuō.

4 Et exiērunt et clausērunt ōstium cubiculī. Et exsurrēxit Thobīās dē **lectō** et dīxit **eī**: ”Surge, soror! Ōrēmus et dēprecēmur Dominum nostrum, ut faciat super nōs misericordiam et sānitātem”.

5 Et surrēxit, et coepērunt **ōrāre** et dēprecārī Dominum, ut darētur illīs sānitās. Et coepērunt **dīcere**: ”Benedictus **es**, Deus patrum nostrōrum, et benedictum **nōmen** tuum in omnia saecula saeculōrum! Benedīcant tibi caelī et **omnis** **creātūra** **tua** in omnia saecula!

6 Tū fēcistī Adam et dedistī illī adiūtōrium firmum Ēvam, et ex ambōbus factum **est** sēmen hominum. Et dīxistī nōn **esse** bonum hominem **sōlum**: “Faciāmus **eī** adiūtōrium simile sibi”.

7 Et nunc nōn luxuriae **causā** accipiō hanc sorōrem meam sed in vēritāte. Praecipe, ut misereāris meī et illīus, et cōnsenēscāmus pariter sānī”.

8 Et dīxērunt: ”Āmēn, āmēn!”.

9 Et dormiērunt per noctem.

Et surgēns Raguel accersīvit servōs sēcum, et abiērunt et fōdērunt foveam.

10 Dīxit enim: ”Nē forte moriātur, et omnibus sīmus dērīsiō et opprobrium”.

11 Et, ut cōnsummāvērunt fossūram, reversus **est** Raguēl domum et vocāvit uxōrem suam

12 et dīxit: ”Mitte ūnam ex ancillīs, et intrāns videat an vīvat; et, sī mortuus **est**, ut sepeliāmus illum, nēmine sciente”.

13 Et mīsērunt ancillam et accendērunt lucernam et aperuērunt ōstium, et intrāvit et **invēnit** illōs iacentēs et pariter dormientēs.

14 Et reversā **puella** nūntiāvit eīs illum **vīvere** et nihil **malī** **esse**.

15 Et benedīxērunt Deum caelī et dīxērunt: ”Benedictus **es**, Deus, in omnī benedictiōne **sānctā** et **mundā**, et benedīcant tibi omnēs sānctī tuī et **omnis** **creātūra** **tua**; et omnēs angelī tuī et ēlēctī tuī benedīcant tibi in omnia saecula!

16 Benedictus **es**, quoniam laetificāstī mē, et nōn contigit mihi, sīcut putābam, sed secundum magnam misericordiam tuam ēgistī nōbīscum.

17 Et benedictus **es**, quoniam misertus **es** duōrum ūnicōrum. Fac illīs, Domine, misericordiam et sānitātem et cōnsummā vītam illōrum cum **misericordiā** et **laetitiā**”.

18 Tunc praecēpit servīs **suīs**, ut replērent fossam priusquam lūcēsceret.

19 Et praecēpit uxōrī suae, ut faceret pānēs multōs; et abiēns ipse ad gregem addūxit vaccās duās et quattuor arietēs et iussit cōnsummārī eōs, et coepērunt praeparāre.

20 Et vocāvit Thobiam et iūrāvit illī et dīxit **eī**: ”Diēbus quattuordecim hinc nōn recēdēs, sed **hīc** manēbis, mandūcāns et bibēns mēcum, et laetificābis animam fīliae meae multīs afflīctam dolōribus.

21 Et ex eō, quod possideō, accipe partem dīmidiam et **vāde** sānus ad patrem tuum. Et **alia** **dīmidia** pars, cum mortuī **fuerīmus** ego et uxor **mea**, **vestra** erit. Fortī animō **ēsto**, fīlī! Ego pater tuus sum et Edna māter **tua**; et tuī sumus nōs et sorōris tuae āmodo et in perpetuum. Fortī animō **ēsto**, fīlī!”.

## 9

1 Tunc accersīvit Thobīās Raphael et dīxit illī:

2 ”Azaria frāter, adsūme tēcum hinc servōs quattuor et camēlōs duōs et **pervenī** in Ragēs et **vāde** ad Gabael et dā illī chīrographum et recipe pecūniam et addūc illum tēcum ad nūptiās.

3 Scīs enim quoniam numerat diēs pater et, sī tardāverō diem ūnum, contrīstābō eum valdē.

4 Sed vidēs quōmodo Raguēl iūrāverit, cuius iūrāmentum **spernere** nōn possum”.

5 Et abiit Raphaēl et quattuor puerī et duo camēlī in Ragēs Mēdiae, et mānsērunt **penes** Gabael, et **dedit** illī Raphaēl chīrographum eius et indicāvit illī dē Thobīā fīliō Thobis quoniam accēpit uxōrem fīliam Raguel et quia rogat illum ad nūptiās. Et surrēxit Gabaēl et prōtulit follēs cum sigillīs **suīs** et numerāvit pecūniam et composuit suprā camēlōs.

6 Et vigilāvērunt simul et vēnērunt ad nūptiās et intrāvērunt in **eā**, quae Raguel, et invēnērunt Thobiam discumbentem. Et exsiliit et salūtāvit illum et lacrimātus **est** et benedīxit eum et dīxit illī Gabaēl: ”Benedictus Dominus, quī **dēdit** tibi pācem, quoniam bonī et optimī et iūstī **virī** et eleēmosynās **facientīs** fīlius **es**! Det tibi benedictiōnem Dominus caelī et uxōrī tuae et patrī tuō et mātrī tuae et patrī et mātrī uxōris tuae. Et benedictus Deus, quoniam videō Thobiam cōnsōbrīnum meum similem illī!”.

## 10

1 Et cotīdiē ex illō **diē** computābat Thobī diēs, in quibus īret et in quibus reverterētur fīlius eius. Et, postquam cōnsummātī sunt diēs, et fīlius eius nōn veniēbat,

2 dīxit: ”Numquid dētentus **est** ibi? Aut numquid Gabaēl mortuus **est**, et nēmō illī reddit pecūniam?”.

3 Et contrīstārī coepit.

4 Et **Annā** uxor illīus dīxit: ”Periit fīlius meus et iam nōn **est** inter vīvōs. Quārē tardat?”. Et coepit plōrāre et lūgēre fīlium suum et dīxit:

5 ”Vae mihi, fīlī, quia tē dīmīsī īre, lūmen oculōrum meōrum!”.

6 Cui Thobī dīcēbat: ”Tacē, nōlī computāre, soror; salvus **est** fīlius noster, sed **certē** **mora** fuit illīs ibi, et homō, quī cum illō īvit, **fidēlis** **est** et **est** ex frātribus nostrīs. Nōlī taediāre prō illō, soror, iam veniet”.

7 Et **illa** dīxit: ”Tacē ā mē; nōlī mē **sēdūcere**! Periit fīlius meus”. Et exsiliēns circumspiciēbat cotīdiē viam, **quā** fīlius eius **profectus** erat, et nihil gustābat; et, cum **occīdisset** sōl, introībat et lūgēbat lacrimāns **tōtā** nocte et nōn dormiēbat.

Et, ut cōnsummātī sunt quattuordecim diēs nūptiārum, quōs iūrāverat Raguel facere fīliae suae, exiit ad illum Thobīās et dīxit: ”Dīmitte mē. Sciō enim quia pater meus et māter **mea** nōn crēdunt sē adhūc vīsūrōs mē. Nunc itaque petō, pater, ut dīmittās mē, et eam ad patrem meum; iam tibi indicāvī quōmodo illum relīquerim”.

8 Et dīxit Raguēl Thobiae: ”Remanē, fīlī, remanē **penes** mē, et ego nūntiōs mittō ad Thobin patrem tuum, et indicābunt illī dē tē”.

9 Et dīxit illī: ”**Minimē**; petō, ut dīmittās mē hinc ad patrem meum”.

10 Et surgēns Raguēl trādidit Thobiae Saram uxōrem eius et dīmidiam partem substantiae suae, puerōs et puellās, ovēs et bovēs, asinōs et camēlōs, vestem et pecūniam et vāsa.

11 Et dīmīsit illōs et valē illī fēcit et dīxit illī: ”Sānus sīs, fīlī, et **vāde** sānus! Dominus caelī **bene** dīrigat viās vestrās; et videam ex vōbīs fīliōs, antequam moriar”.

12 Et ōsculātus **est** Saram fīliam suam et dīxit illī: ”**Fīlia**, honōrem habē socerō tuō et socruī tuae, quia ipsī āmodo sunt **parentēs** tuī tamquam hī quī tē genuērunt. **Vāde** in pācem, **fīlia**! **Audiam** dē tē audītiōnem bonam in **vītā** **meā**”. Et ōsculātus **est** eam et dīmīsit illōs. Et Edna dīxit Thobiae: ”Fīlī et frāter **dīlēctē**, tē restituat Dominus caelī, et videam fīliōs tuōs et Sarae fīliae meae, antequam moriar, ut dēlecter **cōram** Dominō. Ego trādō tibi fīliam meam tamquam dēpositum, ut nōn vexēs eam omnibus diēbus vītae tuae. **Vāde**, fīlī, in pācem. Ego māter **tua** āmodo, et **Sarā** soror **tua**. **Bene** dīrigāmur omnēs in ipsō omnibus diēbus vītae nostrae”. Et **ōsculāta** **est** ambōs et dīmīsit illōs sānōs.

13 Et discessit Thobīās ā Raguel gaudēns et benedīcēns Dominum caelī et terrae, rēgem omnium, quia dīrēxerat viam eius. Et benedīxit Raguel et Ednae uxōrī eius et dīxit eīs: ”Fīat mihi honōrāre vōs tamquam **parentēs** meōs omnibus diēbus vītae vestrae”.

## 11

1 Et abiērunt viam suam et pervēnērunt Charrān, quae **est** contrā Ninevēn.

2 Tunc dīxit Raphaēl: ”Scīs quōmodo **dērelīquerimus** patrem tuum.

3 Praecēdāmus uxōrem tuam et praeparēmus domum, dum veniunt”.

4 Et prōcessērunt ambō pariter. Et dīxit illī: ”Tolle tēcum fel”. Et abiit cum illīs **canis** ex eīs, quī sequēbantur eum et Thobiam.

5 Et **Annā** sedēbat circumspiciēns viam fīliī **suī**.

6 Et cognōvit illum venientem et dīxit patrī eius: ”Ecce fīlius tuus **venit** et homō, quī cum illō ierat”.

7 Et Raphael dīxit Thobiae, antequam appropinquāret patrī: ”Sciō quia oculī eius aperientur.

8 Asperge fel **piscis** in oculīs eius; et dētrahet medicāmentum et dēcoriābit albūginēs dē oculīs eius. Et respiciet pater tuus et vidēbit lūmen”.

9 Et occurrit **eī** **Annā** et irruit collō fīliī **suī** et dīxit illī: ”Fīlī, videō tē; āmodo moriar!”. Et **lacrimāta** **est**.

10 Et surrēxit Thobi et offendēbat pedibus et **ēgressus** **est** ad ōstium ātriī. Et occurrit illī Thobiās,

11 et fel **piscis** in manū **suā**, et īnsufflāvit in oculīs illīus et apprehendit illum et dīxit: ”Fortī animō **ēsto**, pater!”. Et iniēcit medicāmentum super eum et imposuit.

12 Et dēcoriāvit duābus manibus **suīs** albūginēs ab angulīs oculōrum illīus.

13 Et vidēns fīlium suum irruit collō eius

14 et lacrimātus **est** et dīxit **eī**: ”Videō tē, fīlī, lūmen oculōrum meōrum!”. Et dīxit: ”Benedictus Deus, et benedictum **nōmen** illīus magnum, et benedictī omnēs sānctī angelī eius in omnia saecula,

15 quoniam ipse flagellāvit mē, et ecce ego videō Thobiam fīlium meum!”. Et introīvit Thobi et **Annā** uxor eius in domum gaudentēs et benedīcentēs Deum **tōtō** ōre suō prō omnibus, quae sibi ēvēnerant. Et indicāvit patrī suō Thobīās, quoniam **perfecta** erat **via** illīus **bene** ā Dominō Deō, et quia attulerat pecūniam et quemadmodum accēperat Saram fīliam Raguel uxōrem, et quia ecce **venit** et **ipsa** in proximō **est** portae Ninevēs. Et gāvīsī sunt Thobī et **Annā**

16 et exiērunt in obviam nuruī suae ad portam Ninevēs. Et videntēs Thobin, quī erant in Nineve, venientem et ambulantem cum omnī virtūte **suā** et ā nēmine manū dēductum mīrābantur,

17 et cōnfitēbātur Thobi et benedīcēbat **magnā** vōce Deum **cōram** illīs, quoniam misertus **est** illīus Deus et aperuit oculōs eius. Et appropinquāvit Thobi ad Saram uxōrem Thobiae fīliī **suī** et benedīxit illī et dīxit **eī**: ”Intrēs **sāna**, **fīlia**! Et benedictus Deus tuus, quī addūxit tē ad nōs, **fīlia**! Et benedictus pater tuus et benedictus Thobīās fīlius meus et **benedicta** tū, **fīlia**! Intrā in domum tuam **sānā** in benedictiōne et gaudiō; intrā, **fīlia**!”. In illō **diē** factum **est** gaudium omnibus Iūdaeīs, quī erant in Nineve.

18 Et vēnērunt Achicarus et Nadab ex frātribus illīus gaudentēs ad Thobiam. Et cōnsummātae sunt nūptiae cum gaudiō septem diēbus, et **data** sunt illī **mūnera** **multa**.

## 12

1 Et, postquam cōnsummātae sunt nūptiae, vocāvit Thobi fīlium suum Thobiam et dīxit illī: ”Hominī illī, quī tēcum īvit, reddāmus honōrem et adiciāmus ad mercēdem suam”.

2 Et dīxit illī: ”Pater, quantam illī dabō mercēdem? Nōn laedor, sī dederō illī ex hīs, quae mēcum contulit, dīmidiam partem.

3 Dūxit mē sānum et uxōrem meam cūrāvit et pecūniam mēcum attulit et tē cūrāvit! Quantam illī dabō mercēdem adhūc?”.

4 Et dīxit illī Thobī: ”Iūstum **est** illum, fīlī, dīmidium omnium hōrum, quae tēcum attulit, accipere”.

5 Et vocāvit illum et dīxit: ”Accipe dīmidium omnium hōrum, quae tēcum attulistī, in mercēdem tuam et **vāde** sānus”.

6 Tunc Raphaēl vocāvit ambōs **absconditē** et dīxit illīs: ”Deum benedīcite et illī cōnfitēminī **cōram** omnibus vīventibus, quae fēcit nōbīscum **bona**, ut benedīcātis et dēcantētis nōminī eius; sermōnēs Deī **honōrificē** ostendite et nē cūnctēminī cōnfitērī illī.

7 Sacrāmentum **rēgis** bonum **est** **abscondere**, **opera** autem Deī revēlāre et cōnfitērī honōrificum **est**. Bonum facite, et **malum** nōn inveniet vōs.

8 **Bona** **est** ōrātiō cum ieiūniō, et **eleēmosyna** cum **iūstitiā**. **Melius** **est** modicum cum **iūstitiā** quam plūrimum cum inīquitāte. Bonum **est** facere eleēmosynam **magis** quam thēsaurōs aurī **condere**.

9 **Eleēmosyna** ā morte līberat et **ipsa** pūrgat omne peccātum. Quī faciunt eleēmosynam, saturābuntur **vītā**;

10 quī faciunt peccātum et inīquitātem, hostēs sunt animae suae.

11 Omnem vēritātem vōbīs manifestābō et nōn abscondam ā vōbīs ūllum sermōnem. Iam dēmōnstrāvī vōbīs et dīxī: Sacrāmentum **rēgis** bonum **est** **abscondere**, **opera** autem Deī revēlāre honōrificum **est**.

12 Et nunc, quandō ōrābās tū et **Sarā**, ego obtulī memoriam ōrātiōnis vestrae in cōnspectū clāritātis Dominī; et, cum sepeliēbās mortuōs, similiter.

13 Et quia nōn **es** cūnctātus **exsurgere** et **relinquere** prandium tuum et abistī et sepelīstī mortuum, tunc **missus** sum ad tē tentāre tē.

14 Et iterum mē mīsit Deus cūrāre tē et Saram nurum tuam.

15 Ego sum Raphael, ūnus ex septem angelīs sānctīs, quī assistimus et ingredimur ante clāritātem Dominī”.

16 Et conturbātī sunt ambō et **cecidērunt** in faciem suam et timuērunt.

17 Et dīxit illīs: ”Nōlīte timēre; pāx vōbīs. Deum benedīcite in omne aevum.

18 Cum essem vōbīscum, nōn **meā** **grātiā** eram vōbīscum sed voluntāte Deī. Ipsī benedīcite omnibus diēbus, **dēcantāte** **eī**.

19 Et vidēbātis mē quia nihil mandūcābam, sed **vīsus** vōbīs vidēbātur.

20 Et nunc benedīcite Dominum super **terrā** et cōnfitēminī Deō. Ecce ego ascendō ad eum, quī mē mīsit. Scrībite omnia haec, quae contigērunt vōbīs”. Et ascendit.

21 Et surrēxērunt et iam nōn poterant illum **vidēre**.

22 Et benedīcēbant et dēcantābant Deō et cōnfitēbantur illī in omnibus hīs magnīs operibus illīus, quia appāruerat illīs angelus Deī.

## 13

1 Et scrīpsit ōrātiōnem Thobī in laetitiam et dīxit:

2 ”Benedictus Deus vīvēns in aevum, et rēgnum illīus,

quia ipse flagellat et miserētur,

dēdūcit usque ad īnferōs deorsum

et redūcit ā perditiōne maiestāte **suā**,

et nōn **est** quī effugiat **manum** eius.

3 Cōnfitēminī illī, fīliī Isrāēl, **cōram** nātiōnibus,

quia ipse dispersit vōs in illīs

4 et ibi ostendit maiestātem suam.

Et **exaltāte** illum **cōram** omnī vīvente,

quoniam Dominus noster, et ipse **est** pater noster,

et ipse **est** Deus noster in omnia saecula.

5 Flagellābit vōs ob inīquitātēs vestrās

et omnium miserēbitur vestrum

et colliget vōs ab omnibus nātiōnibus,

ubicumque dispersī **fuerītis**.

6 Cum conversī **fuerītis** ad illum

in **tōtō** **corde** vestrō et in **tōtā** **animā** **vestra**,

ut faciātis **cōram** illō vēritātem,

tunc revertētur ad vōs

et nōn abscondet ā vōbīs faciem suam amplius.

Et nunc aspicite, quae fēcit vōbīscum,

et cōnfitēminī illī in **tōtō** ōre vestrō. Benedīcite Dominum iūstitiae

et **exaltāte** rēgem saeculōrum.

Ego in **terrā** captīvitātis meae cōnfiteor illī

et ostendō virtūtem et maiestātem eius gentī peccātōrum.

Convertiminī, peccātōrēs, et facite iūstitiam **cōram** illō.

**Quis** scit, sī velit vōs et faciat vōbīs misericordiam?

7 Ego et **anima** **mea** **rēgī** caelī laetātiōnēs dīcimus,

et **anima** **mea** laetābitur omnibus diēbus vītae suae.

8 Benedīcite Dominum, omnēs ēlēctī; et omnēs, **laudātē** maiestātem illīus. Agite diēs laetitiae et cōnfitēminī illī.

9 Ierusālem, cīvitās **sānctā**,

flagellābit tē in operibus manuum tuārum.

10 Cōnfitēre Dominō in bonō opere et benedic rēgem saeculōrum,

ut iterum tabernāculum tuum aedificētur in tē cum gaudiō,

et laetōs faciat in tē omnēs captīvōs et dīligat in tē omnēs miserōs in omnia saecula saeculōrum.

11 Lūx **splendida** fulgēbit in omnibus fīnibus terrae;

nātiōnēs multae venient tibi ex longinquō

et ā novissimīs partibus terrae ad **nōmen** sānctum tuum

et **mūnera** **sua** in manibus **suīs** habentēs **rēgī** caelī.

Generātiōnēs generātiōnum dabunt in tē laetitiam,

et **nōmen** ēlēctae erit in saecula saeculōrum.

12 Maledictī omnēs, quī dīxerint verbum dūrum.

Maledictī erunt omnēs, quī dēpōnunt tē

et dēstruunt mūrōs tuōs,

et omnēs, quī subvertunt turrēs tuās et quī incendunt habitātiōnēs tuās. Et benedictī erunt omnēs, quī timent tē in aevum.

13 Tunc gaudē et laetāre in fīliīs iūstōrum,

quoniam omnēs colligentur

et benedīcent Dominō aeternō.

14 **Fēlīcēs**, quī dīligunt tē,

et **fēlīcēs**, quī gaudēbunt in pāce **tuā**.

Et beātī omnēs hominēs,

quī contrīstābuntur in omnibus flagellīs tuīs,

quoniam in tē gaudēbunt

et vidēbunt omne gaudium tuum in aeternum.

15 **Anima** **mea**, benedic Dominō, **rēgī** magnō,

16 quia in Ierusalem cīvitāte aedificābitur

**domus** illīus in omnia saecula.

**Fēlīx** **erō**, sī fuerint reliquiae sēminis meī

ad videndam clāritātem tuam

et cōnfitendum **rēgī** caelī.

**Ōstia** Ierusālem sapphirō et smaragdō aedificābuntur,

et lapide pretiōsō omnēs mūrī tuī;

et turrēs Ierusālem aurō aedificābuntur,

et prōpugnācula eius aurō mundō.

17 **Platēae** Ierusālem carbunculō sternentur

et lapide Ophir;

18 et ōstia Ierusālem **cantica** laetitiae **dīcent**,

et omnēs **vīcī** eius loquentur: “Allēlūia.

Benedictus Deus Isrāēl,

et benedictī, quī benedīcent **nōmen** sānctum,

in aeternum et adhūc!””.

## 14

1 Et cōnsummātī sunt sermōnēs cōnfessiōnis Thobis.

Et mortuus **est** in pāce annōrum centum duodecim et sepultus **est** **praeclārē** in Nineve.

2 Sexāgintā autem et duōrum annōrum erat, cum invalidus oculīs **factus** **est**; et, postquam lūcem recēpit, vīxit in bonīs et fēcit eleēmosynās et prōposuit **benedīcere** Deum et cōnfitērī magnitūdinī Deī.

3 Et, cum morerētur, vocāvit Thobiam fīlium suum et praecēpit illī dīcēns: ”Fīlī, dūc fīliōs tuōs

4 et recurre in Mēdiam, quoniam crēdō ego verbō Deī, quod **locūtus** **est** Nahum in Ninevēn, quia omnia erunt et venient super Assyriam et Ninevēn, quae locūtī sunt prophētae Isrāēl, quōs mīsit Deus; omnia ēvenient, nihilque minuētur ex omnibus verbīs, sed omnia contingent temporibus **suīs**. Et in **Mēdiā** erit salūs **magis** quam in Assyriīs et quam in Babylōne, quia sciō ego et crēdō quoniam omnia, quae dīxit Deus, erunt. Et perficientur, et nōn **excidet** verbum dē sermōnibus. Et frātrēs nostrī, quī habitant in **terrā** Isrāēl, omnēs dispergentur et captīvī dūcentur ā **terrā** **optimā**. Et erit **omnis** **terra** Isrāēl **dēserta**, et **Samarīa** et Ierusālem erit **dēserta**, et **domus** Deī in **trīstitiā** erit et incendētur et erit **dēserta** usque in tempus.

5 Et iterum misericordiam faciet illōrum Deus et convertētur ad illōs Deus in terram Isrāēl, et iterum aedificābunt domum, sed nōn sīcut prius, quoadusque repleātur tempus maledictiōnum. Et posteā revertentur ā captīvitāte **suā** omnēs et aedificābunt Ierusālem **honōrificē**, et **domus** Deī aedificābitur in **eā**, sīcut locūtī sunt dē **illā** omnēs prophētae Isrāēl.

6 Et omnēs nātiōnēs in **tōtā** **terrā** convertentur et timēbunt Deum **vērē** et relinquent omnēs īdōla **sua**, quae sēdūcunt **falsē** sēductiōne eōrum.

7 Et benedīcent Deō aeternō in **iūstitiā**. Omnēs fīliī Isrāēl, quī līberābuntur in diēbus illīs, memorēs Deī in vēritāte, colligentur et venient in Ierusālem et habitābunt in aeternum in **terrā** Abraham cum **tūtēlā**, et trādētur eīs. Et gaudēbunt, quī dīligunt Deum in vēritāte; quī autem faciunt inīquitātem et peccātum, dēficient dē terrīs omnibus.

8 Et nunc, fīliī, mandō vōbīs: **Servītē** Deō in vēritāte et facite **cōram** illō, quod ipsī **placet**. Et fīliīs vestrīs mandābitur, ut faciant iūstitiās et eleēmosynam et ut sint memorēs Deī et benedīcant nōminī ipsīus in omnī tempore in vēritāte et in **tōtā** virtūte **suā**.

9 Nunc vērō, fīlī, exī ā Nineve et nōlī **manēre** **hīc**,

10 sed, quōcumque **diē** **sepelierīs** mātrem tuam circā mē, eōdem **diē** nōlī **manēre** in fīnibus eius. Videō enim quia **multa** inīquitās **est** in **illā**, et fictiō **multa** perficitur in **illā**, et nōn cōnfunduntur. Vidē, fīlī, quae fēcit Nadab Achicarō, quī eum nūtrīvit. **Nōnne** vīvus **dēductus** **est** in terram? Sed trādidit Deus īnfāmiam ante faciem ipsīus, et Achicarus exiit ad lūcem, Nadab autem intrāvit in tenebrās aeternās, quia quaesīvit **occīdere** Achīcārum. Cum faciēbat eleēmosynam, exiit dē laqueō **mortis**, quem fīxerat **eī** Nadab, et Nadab **cecidit** in laqueum **mortis**, et perdidit illum.

11 Et nunc, fīliī, vidēte quid faciat **eleēmosyna**, et quid faciat inīquitās, quoniam **occīdit**. Et ecce **anima** **mea** dēficit!”. Et posuērunt eum super **lectum**, et mortuus **est** et sepultus **est** **praeclārē**.

12 Et, cum **mortua** **est** māter eius, Thobīās sepelīvit eam iuxtā patrem suum et abiit ipse et uxor eius in Mēdiam et habitāvit in Ecbatanīs cum Raguel socerō suō.

13 Et cūram habuit **senectūtīs** eōrum **honōrificē** et sepelīvit illōs in Ecbatanīs Mēdiae et hērēditātem percēpit **domus** Raguel et Thobis patris **suī**.

14 Et mortuus **est** annōrum centum decem et septem cum clāritāte.

15 Et, antequam morerētur, vīdit et audīvit perditiōnem Ninevēs et vīdit captīvitātem illīus in Mēdiam adductam, quam addūxit Asuerus rēx Mēdiae, et benedīxit Deum in omnibus, quae fēcit fīliīs Ninevēs et Assyriae. Et gāvīsus **est**, antequam morerētur, in Nineve, et benedīxit Dominum Deum in omnia saecula saeculōrum.

