**EPISTULA** SĀNCTĪ PAULĪ APOSTOLĪ AD EPHESIŌ

1 2 3 4 5 6

1 

1 Paulus, apostolus Chrīstī **Iēsu** per voluntātem Deī, sānctīs, quī sunt Ephesī, et fidēlibus in Chrīstō **Iēsu**:

2 **grātia** vōbīs et pāx ā Deō Patre nostrō et Dominō **Iēsu** Chrīstō.

3 Benedictus Deus et Pater Dominī nostrī **Iēsu** Chrīstī,

quī benedīxit nōs in omnī benedictiōne spīritālī in caelestibus in Chrīstō,

4 sīcut ēlēgit nōs in ipsō ante mundī cōnstitūtiōnem,

ut **essēmus** sānctī et immaculātī in cōnspectū eius in cāritāte;

5 quī praedēstināvit nōs in adoptiōnem fīliōrum

per **Iēsum** Chrīstum in ipsum,

secundum benēplacitum voluntātis suae,

6 in laudem glōriae grātiae suae,

in **quā** grātificāvit nōs in Dīlēctō,

7 in quō habēmus redēmptiōnem per sanguinem eius,

remissiōnem peccātōrum,

secundum dīvitiās grātiae eius,

8 quam superabundāre fēcit in nōbīs

in omnī **sapientiā** et **prūdentiā**,

9 nōtum faciēns nōbīs mystērium voluntātis suae,

secundum benēplacitum eius, quod prōposuit in eō,

10 in dispēnsātiōnem plēnitūdinis temporum:

recapitulāre omnia in Chrīstō,

quae in caelīs et quae in **terrā**, in ipsō;

11 in quō etiam sorte vocātī sumus, praedēstinātī secundum prōpositum eius, quī omnia operātur secundum cōnsilium voluntātis suae,

12 ut sīmus in laudem glōriae eius, quī ante spērāvimus in Chrīstō;

13 in quō et vōs cum audīssētis verbum vēritātis, ēvangelium **salūtis** vestrae, in quō et crēdentēs signātī **estis** Spīritū prōmissiōnis Sānctō,

14 quī **est** arrabō **hērēditātis** nostrae in redēmptiōnem acquīsītiōnis, in laudem glōriae ipsīus.

15 Proptereā et ego audiēns fidem vestram, quae **est** in Dominō **Iēsu**, et dīlēctiōnem in omnēs sānctōs,

16 nōn cessō grātiās agēns prō vōbīs memoriam faciēns in ōrātiōnibus meīs,

17 ut Deus Dominī nostrī **Iēsu** Chrīstī, Pater glōriae, det vōbīs Spīritum sapientiae et revēlātiōnis in agnitiōne eius,

18 illūminātōs oculōs **cordis** vestrī, ut sciātis quae sit spēs vocātiōnis eius, quae dīvitiae glōriae **hērēditātis** eius in sānctīs,

19 et quae sit superēminēns magnitūdō **virtūtis** eius in nōs, quī crēdimus, secundum operātiōnem potentiae **virtūtis** eius,

20 quam operātus **est** in Chrīstō, suscitāns illum ā mortuīs et cōnstituēns ad dexteram suam in caelestibus

21 suprā omnem prīncipātum et potestātem et virtūtem et dominātiōnem et omne **nōmen**, quod nōminātur nōn **sōlum** in **hōc** saeculō sed et in futūrō;

22 et omnia subiēcit sub pedibus eius et ipsum **dedit** caput suprā omnia ecclēsiae,

23 quae **est** corpus ipsīus, plēnitūdō eius, quī omnia in omnibus adimplētur.

2

1 Et vōs, cum **essētis** mortuī dē lictīs et **peccātīs** vestrīs,

2 in quī bus aliquandō ambulāstis secundum saeculum mundī huius, secundum prīncipem potestātis **āeris**, **spīritus**, quī nunc operātur in fīliōs diffīdentiae;

3 in quibus et nōs omnēs aliquandō conversātī sumus in concupiscentiīs **carnis** nostrae, facientēs voluntātēs **carnis** et cōgitātiōnum, et erāmus **nātūrā** fīliī īrae, sīcut et cēterī.

4 Deus autem, quī dīves **est** in **misericordiā**, propter nimiam cāritātem suam, **quā** dīlēxit nōs,

5 et cum **essēmus** mortuī **peccātīs**, convīvificāvit nōs Chrīstō — **grātiā** **estis** salvātī —

6 et conresuscitāvit et cōnsēdēre fēcit in caelestibus in Chrīstō **Iēsu**,

7 ut ostenderet in saeculīs supervenientibus abundantēs dīvitiās grātiae suae in bonitāte super nōs in Chrīstō **Iēsu**.

8 **Grātia** enim **estis** salvātī per fidem; et **hoc** nōn ex vōbīs, Deī dōnum **est**:

9 nōn ex operibus, ut nē **quis** glōriētur.

10 Ipsīus enim sumus **factūrā**, creātī in Chrīstō **Iēsu** in **opera** **bona**, quae praeparāvit Deus, ut in illīs ambulēmus.

11 Propter quod memorēs **ēstote**, quod aliquandō vōs gentēs in carne, quī dīciminī praepūtium ab **eā**, quae dīcitur circumcīsiō in carne manufāctā,

12 quia erātis illō in tempore **sine** Chrīstō, aliēnātī ā conversātiōne Isrāēl et extrāneī testāmentōrum prōmissiōnis, spem nōn habentēs et **sine** Deō in mundō.

13 Nunc autem in Chrīstō **Iēsu** vōs, quī aliquandō erātis **longē**, factī **estis** prope in sanguine Chrīstī.

14 Ipse **est** enim pāx **nostra**, quī fēcit **utraque** ūnum et **medium** parietem māceriae solvit, inimīcitiam, in carne **suā**,

15 lēgem mandātōrum in dēcrētīs ēvacuāns, ut duōs condat in sēmetipsō in ūnum novum hominem, faciēns pācem,

16 et reconciliet ambōs in ūnō corpore Deō per crucem, interficiēns inimīcitiam in sēmetipsō.

17 Et veniēns ēvangelīzāvit pācem vōbīs, quī **longē** fuistis, et pācem hīs, quī prope;

18 quoniam per ipsum habēmus accessum ambō in ūnō Spīritū ad Patrem.

19 Ergō iam nōn **estis** extrāneī et advenae, sed **estis** concīvēs sānctōrum et domesticī Deī,

20 superaedificātī super fundāmentum apostolōrum et prophētārum, ipsō summō angulārī lapide Chrīstō **Iēsu**,

21 in quō **omnis** aedificātiō **compacta** crēscit in templum sānctum in Dominō,

22 in quō et vōs coaedificāminī in habitāculum Deī in Spīritū.

3

1 Huius reī **grātia**, ego Paulus, **vīnctus** Chrīstī **Iēsu** prō vōbīs gentibus —

2 sī tamen audīstis dispēnsātiōnem grātiae Deī, quae **data** **est** mihi prō vōbīs,

3 quoniam secundum revēlātiōnem nōtum mihi factum **est** mystērium, sīcut suprā scrīpsī in brevī,

4 prout potestis legentēs **intellegere** prūdentiam meam in mystēriō Chrīstī,

5 quod aliīs generātiōnibus nōn innōtuit fīliīs hominum, sīcuti nunc revēlātum **est** sānctīs apostolīs eius et **prophētīs** in Spīritū,

6 **esse** gentēs cohērēdēs et concorporālēs et comparticipēs prōmissiōnis in Chrīstō **Iēsu** per ēvangelium,

7 cuius **factus** sum minister secundum dōnum grātiae Deī, quae **data** **est** mihi secundum operātiōnem **virtūtis** eius.

8 Mihi omnium sānctōrum minimō **data** **est** **grātia** haec: gentibus ēvangelīzāre investīgābilēs dīvitiās Chrīstī

9 et illūmināre omnēs, quae sit dispēnsātiō mystēriī absconditī ā saeculīs in Deō, quī omnia creāvit,

10 ut innōtēscat nunc prīncipātibus et potestātibus in caelestibus per ecclēsiam **multifōrmis** **sapientia** Deī,

11 secundum prōpositum saeculōrum, quod fēcit in Chrīstō **Iēsu** Dominō nostrō,

12 in quō habēmus fīdūciam et accessum in **cōnfīdentiā** per fidem eius.

13 Propter quod petō, nē dēficiātis in trībulātiōnibus meīs prō vōbīs, quae **est** **glōria** **vestra**.

14 Huius reī **grātia** flectō genua **mea** ad Patrem,

15 ex quō **omnis** paternitās in caelīs et in **terrā** nōminātur,

16 ut det vōbīs secundum dīvitiās glōriae suae virtūte corrōborārī per Spīritum eius in interiōrem hominem,

17 habitāre Chrīstum per fidem in cordibus vestrīs, in cāritāte rādīcātī et fundātī,

18 ut valeātis **comprehendere** cum omnibus sānctīs quae sit lātitūdō et longitūdō et sublīmitās et profundum,

19 scīre etiam superēminentem scientiae cāritātem Chrīstī, ut impleāminī in omnem plēnitūdinem Deī.

20 **Ēī** autem, quī potēns **est** suprā omnia facere superabundanter quam petimus aut intellegimus, secundum virtūtem, quae operātur in nōbīs,

21 ipsī **glōria** in **ecclēsiā** et in Chrīstō **Iēsu** in omnēs generātiōnēs saeculī saeculōrum. Āmēn.

4

1 Obsecrō itaque vōs ego, **vīnctus** in Dominō, ut **dignē** ambulētis vocātiōne, **quā** vocātī **estis**,

2 cum omnī **humilitāte** et mānsuētūdine, cum longanimitāte, supportantēs invicem in cāritāte,

3 sollicitī servāre ūnitātem **spīritus** in vinculō **pācis**;

4 ūnum corpus et ūnus **Spīritus**, sīcut et vocātī **estis** in **ūnā** spē vocātiōnis vestrae;

5 ūnus Dominus, **ūna** **fidēs**, ūnum baptisma;

6 ūnus Deus et Pater omnium, quī super omnēs et per omnia et in omnibus.

7 Ūnīcuique autem nostrum **data** **est** **grātia** secundum mēnsūram dōnātiōnis Chrīstī. 8 Propter quod dīcit:

“ Ascendēns in altum captīvam dūxit captīvitātem,

**dedit** **dōna** hominibus ”.

9 Illud autem “ ascendit ” quid **est**, **nisi** quia et dēscendit in īnferiōrēs partēs terrae?

10 Quī dēscendit, ipse **est** et quī ascendit super omnēs caelōs, ut implēret omnia.

11 Et ipse **dēdit** quōsdam quidem apostolōs, quōsdam autem prophētās, aliōs vērō ēvangelistās, aliōs autem pāstōrēs et doctōrēs

12 ad īnstrūctiōnem sānctōrum in opus ministeriī, in aedificātiōnem corporis Chrīstī,

13 dōnec occurrāmus omnēs in ūnitātem fideī et agnitiōnis Fīliī Deī, in **virum** perfectum, in mēnsūram aetātis plēnitūdinis Chrīstī,

14 ut iam nōn sīmus parvulī fluctuantēs et circumāctī omnī ventō doctrīnae in **fallāciā** hominum, in **āstūtiā** ad circumventiōnem errōris;

15 vēritātem autem facientēs in cāritāte crēscāmus in illum per omnia, quī **est** caput Chrīstus,

16 ex quō **tōtum** corpus **compāctum** et cōnexum per omnem iūnctūram subministrātiōnis secundum operātiōnem in **mēnsūrā** ūnīuscuiusque **partis** augmentum corporis facit in aedificātiōnem **suī** in cāritāte.

17 **Hoc** igitur **dīcō** et testificor in Dominō, ut iam nōn ambulētis, sīcut et gentēs ambulant in vānitāte **sēnsūs** **suī**

18 tenebrīs obscūrātum habentēs intellēctum, aliēnātī ā **vītā** Deī propter ignōrantiam, quae **est** in illīs propter caecitātem **cordis** ipsōrum;

19 quī indolentēs sēmetipsōs trādidērunt impudīcitiae in operātiōnem immunditiae **omnis** in **avāritiā**.

20 Vōs autem nōn **ita** didicistis Chrīstum,

21 sī tamen illum audīstis et in ipsō ēdoctī **estis**, sīcut **est** **vēritās** in **Iēsu**:

22 **dēpōnere** vōs secundum **prīstinam** conversātiōnem veterem hominem, quī corrumpitur secundum dēsīderia errōris,

23 renovārī autem spīritū **mentis** vestrae

24 et **induere** novum hominem, quī secundum Deum creātus **est** in **iūstitiā** et sānctitāte vēritātis.

25 Propter quod dēpōnentēs mendācium loquiminī vēritātem ūnusquisque cum proximō suō, quoniam sumus invicem **membra**.

26 Īrāsciminī et nōlīte peccāre; sōl nōn **occīdat** super īrācundiam vestram,

27 et nōlīte locum dare Diabolō.

28 Quī fūrābātur, iam nōn **fūrētur**, **magis** autem labōret operandō manibus bonum, ut habeat unde tribuat necessitātem patientī.

29 **Omnis** sermō **malus** ex ōre vestrō nōn prōcēdat, sed sī **quis** bonus ad aedificātiōnem opportūnitātis, ut det grātiam audientibus.

30 Et nōlīte contrīstāre Spīritum Sānctum Deī, in quō signātī **estis** in diem redēmptiōnis.

31 **Omnis** amāritūdō et **īra** et indignātiō et clāmor et **blasphēmia** tollātur ā vōbīs cum omnī **malitiā**.

32 **Ēstote** autem invicem benignī, misericordēs, dōnantēs invicem, sīcut et Deus in Chrīstō dōnāvit vōbīs.

5

1 **Estōte** ergō imitātōrēs Deī, sīcut fīliī cārissimī,

2 et **ambulātē** in dīlēctiōne, sīcut et Chrīstus dīlēxit nōs et trādidit sēipsum prō nōbīs oblātiōnem et hostiam Deō in odōrem suāvitātis.

3 Fornicātiō autem et **omnis** **immunditia** aut **avāritia** nec nōminētur in vōbīs, sīcut decet sānctōs,

4 et turpitūdō et stultiloquium aut scurrīlitās, quae nōn decent, sed **magis** grātiārum āctiō.

5 **Hoc** enim scītōte intellegentēs quod **omnis** fornicātor aut immundus aut avārus, id **est** īdōlōrum cultor, nōn habet hērēditātem in rēgnō Chrīstī et Deī.

6 Nēmō vōs dēcipiat inānibus verbīs; propter haec enim **venit** **īra** Deī in fīliōs diffīdentiae.

7 Nōlīte ergō efficī comparticipēs eōrum;

8 erātis enim aliquandō tenebrae, nunc autem lūx in Dominō. Ut fīliī **lūcīs** **ambulātē**

9 — **frūctūs** enim **lūcīs** **est** in omnī bonitāte et **iūstitiā** et vēritāte —

10 probantēs quid sit benēplacitum Dominō;

11 et nōlīte commūnicāre operibus īnfrūctuōsīs tenebrārum, **magis** autem et redarguite;

12 quae enim in occultō fīunt ab ipsīs, turpe **est** et **dīcere**;

13 omnia autem, quae arguuntur, ā lūmine manifestantur,

14 omne enim, quod manifestātur, lūmen **est**. Propter quod dīcit: “ Surge, quī dormīs, et exsurge ā mortuīs, et illūminābit tē Chrīstus ”.

15 Vidēte itaque **cautē** quōmodo ambulētis, nōn quasi īnsipientēs sed ut sapientēs,

16 redimentēs tempus, quoniam diēs **malī** sunt.

17 Proptereā nōlīte fierī imprūdentēs, sed intellegite, quae sit voluntās Dominī.

18 Et nōlīte inēbriārī vīnō, in quō **est** **luxuria**, sed implēminī Spīritū

19 loquentēs vobismetipsīs in psalmīs et hymnīs et canticīs spīritālibus, cantantēs et psallentēs in cordibus vestrīs Dominō.

20 **Grātiās** agentēs semper prō omnibus in nōmine Dominī nostrī **Iēsu** Chrīstī Deō et Patrī,

21 subiectī invicem in timōre Chrīstī.

22 Mulierēs **virīs** **suīs** sīcut Dominō,

23 quoniam vir caput **est** mulieris, sīcut et Chrīstus caput **est** ecclēsiae, ipse salvātor corporis.

24 Sed ut **ecclēsia** **subiecta** **est** Chrīstō, **ita** et mulierēs **virīs** in omnibus.

25 **Virī**, dīligite uxōrēs, sīcut et Chrīstus dīlēxit ecclēsiam et sēipsum trādidit prō **eā**,

26 ut illam sānctificāret mundāns lavācrō aquae in verbō,

27 ut exhibēret ipse sibi glōriōsam ecclēsiam nōn habentem maculam aut rūgam aut aliquid eiusmodī, sed ut sit **sānctā** et **immaculātā**.

28 **Ita** et **virī** dēbent **dīligere** uxōrēs suās ut **corpora** **sua**. Quī suam uxōrem dīligit, sēipsum dīligit;

29 nēmō enim umquam carnem suam **odiō** habuit, sed nūtrit et fovet eam sīcut et Chrīstus ecclēsiam,

30 quia **membra** sumus corporis eius.

31 Propter **hoc** relinquet homō patrem et mātrem et adhaerēbit uxōrī suae, et erunt duo in carne **ūnā**.

32 Mystērium **hoc** magnum **est**; ego autem **dīcō** dē Chrīstō et **ecclēsiā**!

33 Vērumtamen et vōs singulī ūnusquisque suam uxōrem sīcut sēipsum dīligat; uxor autem timeat **virum**.

6

1 Fīliī, **oboedītē** **parentibus** vestrīs in Dominō; **hoc** enim **est** iū stum.

2 **Honōra** patrem tuum et mātrem, quod **est** mandātum prīmum cum prōmissiōne,

3 ut **bene** sit tibi, et sīs longaevus super terram.

4 Et, patrēs, nōlīte ad īrācundiam prōvocāre fīliōs vestrōs, sed **ēducāte** illōs in **disciplīnā** et correptiōne Dominī.

5 Servī, **oboedītē** dominīs carnālibus cum timōre et tremōre, in simplicitāte **cordis** vestrī, sīcut Chrīstō;

6 nōn ad oculum servientēs, quasi hominibus placentēs, sed ut servī Chrīstī facientēs voluntātem Deī ex animō;

7 cum **bonā** voluntāte servientēs, sīcut Dominō et nōn hominibus,

8 scientēs quoniam ūnusquisque, sī quid fēcerit bonum, **hoc** percipiet ā Dominō, sīve servus sīve **liber**.

9 Et, dominī, **eadem** facite illīs, remittentēs minās, scientēs quia et illōrum et vester Dominus **est** in caelīs, et **persōnārum** acceptiō nōn **est** apud eum.

10 Dē cēterō cōnfortāminī in Dominō et in **potentiā** **virtūtis** eius.

11 Induite armātūram Deī, ut possītis stāre adversus īnsidiās Diabolī.

12 Quia nōn **est** nōbīs colluctātiō adversus sanguinem et carnem sed adversus **prīncipātūs**, adversus potestātēs, adversus mundī rēctōrēs tenebrārum hārum, adversus spīritālia nēquitiae in caelestibus.

13 Proptereā accipite armātūram Deī, ut possītis **resistere** in **diē** **malō** et, omnibus perfectīs, stāre.

14 **Statē** ergō succīnctī lumbōs vestrōs in vēritāte et indūtī lōrīcam iūstitiae

15 et calceātī **pedēs** in praeparātiōne ēvangeliī **pācis**,

16 inomnibus sūmentēs scūtum fideī, in quō possītis omnia **tēla** Malignī **ignea** **exstinguere**;

17 et galeam **salūtis** assūmite et gladium **Spīritus**, quod **est** verbum Deī;

18 per omnem ōrātiōnem et obsecrātiōnem ōrantēs omnī tempore in Spīritū, et in ipsō vigilantēs in omnī **īnstantiā** et obsecrātiōne prō omnibus sānctīs

19 et prō mē, ut dētur mihi sermō in aperītiōne **ōris** meī cum **fīdūciā** nōtum facere mystērium ēvangeliī,

20 prō quō lēgātiōne fungor in **catēnā**, ut in ipsō audeam, prout oportet mē, loquī.

21 Ut autem et vōs sciātis, quae circā mē sunt, quid agam, omnia **nōta** vōbīs faciet Tychicus, cārissimus frāter et **fidēlis** minister in Dominō,

22 quem mīsī ad vōs in **hōc** ipsum, ut cognōscātis, quae circā nōs sunt, et cōnsōlētur **corda** **vestra**.

23 Pāx frātribus et **cāritās** cum **fide** ā Deō Patre et Dominō **Iēsu** Chrīstō.

24 **Grātia** cum omnibus, quī dīligunt Dominum nostrum **Iēsum** Chrīstum in incorruptiōne.


