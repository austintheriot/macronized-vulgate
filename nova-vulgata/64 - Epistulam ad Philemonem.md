# AD PHILEMŌNEM **EPISTULĀ** SĀNCTĪ PAULĪ APOSTOLĪ

1 Paulus **vīnctus** Chrīstī Iēsū et Tīmotheus frāter Philemōnī dīlēctō et adiūtōrī nostrō

2 et Apphiae sorōrī et Archippō commīlitōnī nostrō et ecclēsiae, quae in domō **tuā** **est**:

3 **grātia** vōbīs et pāx ā Deō Patre nostrō et Dominō Iēsū Chrīstō.

4 **Grātiās** agō Deō meō semper memoriam tuī faciēns in ōrātiōnibus meīs,

5 audiēns cāritātem tuam et fidem, quam habēs in Dominum Iēsum et in omnēs sānctōs,

6 ut commūniō fideī tuae ēvidēns fīat in agnitiōne **omnis** bonī, quod **est** in nōbīs in Chrīstum;

7 gaudium enim magnum habuī et cōnsōlātiōnem in cāritāte **tuā**, quia vīscera sānctōrum requiēvērunt per tē, frāter.

8 Propter quod multam fīdūciam habēns in Chrīstō imperandī tibi, quod ad rem pertinet,

9 propter cāritātem **magis** obsecrō, cum sim **tālis** ut Paulus senex, nunc autem et **vīnctus** Chrīstī Iēsū;

10 obsecrō tē dē meō fīliō, quem genuī in vinculīs, Onēsimō,

11 quī tibi aliquandō **inūtilis** fuit, nunc autem et tibi et mihi **ūtilis**,

12 quem remīsī tibi: eum, **hoc** **est** vīscera **mea**;

13 quem ego volueram mēcum dētinēre, ut prō tē mihi ministrāret in vinculīs ēvangeliī.

14 **Sine** cōnsiliō autem tuō nihil voluī facere, **utī** nē velut ex necessitāte bonum tuum **esset** sed voluntārium.

15 Forsitan enim ideō discessit ad hōram, ut aeternum illum reciperēs,

16 iam nōn ut servum sed plūs servō, cārissimum frātrem, **maximē** mihi, quantō autem **magis** tibi et in carne et in Dominō.

17 Sī ergō habēs mē socium, suscipe illum sīcut mē.

18 Sī autem aliquid nocuit tibi aut dēbet, **hoc** mihi imputā.

19 Ego Paulus scrīpsī **mea** manū, ego reddam; ut nōn **dīcam** tibi quod et tēipsum mihi dēbēs.

20 **Ita**, frāter! Ego tē fruar in Dominō; refice vīscera **mea** in Chrīstō!

21 Cōnfīdēns **oboedientiā** **tuā** scrīpsī tibi, sciēns quoniam et super id, quod **dīcō**, faciēs.

22 Simul autem et **parā** mihi hospitium, nam spērō per ōrātiōnēs vestrās dōnārī mē vōbīs.

23 Salūtat tē Epaphrās, concaptīvus meus in Chrīstō Iēsū,

24 Mārcus, Aristarchus, Dēmās, Lūcās, adiūtōrēs meī.

25 **Grātia** Dominī Iēsū Chrīstī cum spīritū vestrō.


