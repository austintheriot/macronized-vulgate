# **PROPHĒTĪA** OSEĒ

[1](#1) [2](#2) [3](#3) [4](#4) [5](#5) [6](#6) [7](#7) [8](#8) [9](#9) [10](#10) [11](#11) [12](#12) [13](#13) [14](#14)

## 1

1 Verbum Dominī, quod factum **est** ad Osee fīlium Beērī in diēbus Oziae, Ioatham, Achaz, Ezechiae rēgum Iūdae, et in diēbus Ieroboam fīliī Ioās **rēgis** Isrāēl.

2 Prīncipium verbī Dominī per Osee. Dīxit Dominus ad Osee:

“ **Vade**, sūme tibi mulierem fornicātiōnum

et fīliōs fornicātiōnum,

quia fornicāns fornicātur **terra** ā Dominō ”.

3 Et abiit et accēpit Gomer fīliam Debelaim, quae concēpit et peperit **eī** fīlium.

4 Et dīxit Dominus ad eum: “ Vocā **nōmen** eius 'Iezrahēl', quoniam adhūc modicum et vīsitābō sanguinem Iezrahel super domum Iehu et cessāre faciam rēgnum **domūs** Isrāēl;

5 et in **illā** **diē** conteram arcum Isrāēl in **valle** Iezrahel ”.

6 Et concēpit adhūc et peperit fīliam; et dīxit **eī**: “ Vocā **nōmen** eius “Absque **misericordiā**”, quia nōn addam **ultrā** miserērī domuī Isrāēl, ut ignōscam eīs.

7 Et domuī Iūdae miserēbor et salvābō eōs in Dominō Deō suō et nōn salvābō eōs in arcū et gladiō et in bellō et in equīs et in equitibus ”.

8 Et ablactāvit eam, quae erat 'Absque **misericordiā**', et concēpit et peperit fīlium.

9 Et dīxit: “ Vocā **nōmen** eius 'Nōn **populus** meus', quia vōs nōn **populus** meus, et ego 'Nōn sum' vōbīs.

## 2

1 Et erit numerus fīliōrum Isrāēl

quasi **arēna** **maris**,

quae **sine** **mēnsūrā** **est** et nōn numerābitur.

Et erit: in locō, ubi dīcēbātur eīs:

“Nōn **populus** meus vōs”,

**dīcētur** eīs: “Fīliī Deī **vīventis**”.

2 Et congregābuntur fīliī Iūdae

et fīliī Isrāēl pariter

et pōnent sibimet caput ūnum

et ascendent dē **terrā**,

quia magnus diēs Iezrahel.

3 Dīcite frātribus vestrīs: “**Populus** meus”

et sorōribus vestrīs: “Misericordiam **cōnsecūta**”.

4 Contendite adversum mātrem vestram; contendite,

quoniam **ipsa** nōn uxor **mea**,

et ego nōn vir eius;

auferat fornicātiōnēs suās ā faciē **suā**

et adulteria **sua** dē **mediō** ūberum suōrum,

5 nē forte exspoliem eam nūdam

et statuam eam secundum diem nātīvitātis suae

et pōnam eam quasi sōlitūdinem

et statuam eam velut terram āridam

et interficiam eam sitī.

6 Et fīliōrum illīus nōn miserēbor,

quoniam fīliī fornicātiōnum sunt,

7 quia **fornicāta** **est** māter eōrum,

turpiter ēgit, quae concēpit eōs;

quia dīxit: “**Vadam** post amātōrēs meōs,

quī dant pānēs mihi et aquās meās,

lānam meam et līnum meum,

oleum meum et pōtum meum”.

8 Propter **hoc** ecce ego saepiam

viam tuam spīnīs

et saepiam eam **māceriā**,

et sēmitās suās nōn inveniet;

9 et sequētur amātōrēs suōs

et nōn apprehendet eōs;

et quaeret eōs et nōn inveniet

et **dīcet**: “**Vadam** et revertar

ad **virum** meum priōrem,

quia **bene** mihi erat tunc **magis** quam nunc”.

10 Et haec nescīvit quia ego

**dedī** **eī** frūmentum et vīnum et oleum

et argentum multiplicāvī **eī**

et aurum, quae fēcērunt Baal.

11 Idcircō convertar et sūmam

frūmentum meum in tempore suō

et vīnum meum in tempore suō;

et auferam lānam meam et līnum meum,

quae operiēbant **pudenda** eius,

12 et nunc revēlābō ignōminiam eius

in oculīs amātōrum eius,

et nūllus **est** quī ēruat eam dē manū **meā**.

13 Et cessāre faciam omne gaudium eius,

sollemnitātem eius, neomēniam eius,

sabbatum eius et omnia **fēsta** tempora eius;

14 et corrumpam vīneam eius et fīcum eius,

dē quibus dīxit: “Mercēdēs hae meae sunt,

quās dedērunt mihi amātōrēs meī”.

Et pōnam eās in saltum,

et comedet illās **bēstia** agrī.

15 Et vīsitābō super eam diēs Baalim,

quibus accendēbat incēnsum

et ōrnābātur inaure **suā** et monīlī suō

et ībat post amātōrēs suōs,

sed meī oblīvīscēbātur,

dīcit Dominus.

16 Propter **hoc** ecce ego lactābō eam

et dūcam eam in sōlitūdinem

et loquar ad cor eius;

17 et dabō **eī** vīneās eius ex eōdem locō

et **vallem** Achor, portam speī,

et respondēbit ibi

iuxtā diēs **iuventūtis** suae

et iuxtā diēs ascēnsiōnis suae dē **terrā** Aegyptī.

18 Et erit: in **diē** **illa**,

ait Dominus,

vocābis mē: “Vir meus”

et nōn vocābis mē **ultrā**: “Baal meus”.

19 Et auferam **nōmina** Baalim dē ōre eius,

et nōn recordābitur **ultrā** nōminis eōrum.

20 Et percutiam eīs foedus in **diē** **illa**

cum **bēstia** agrī et cum volucre caelī et cum rēptilī terrae;

et arcum et gladium et bellum

conteram dē **terrā**

et cubāre eōs faciam cōnfīdenter.

21 Et spōnsābō tē mihi in sempiternum;

et spōnsābō tē mihi in **iūstitiā** et iūdiciō

et in **misericordiā** et miserātiōnibus.

22 Et spōnsābō tē mihi in **fide**,

et cognōscēs Dominum.

23 Et erit: in **illā** **diē** exaudiam,

dīcit Dominus,

exaudiam caelōs,

et illī exaudient terram;

24 et **terra** exaudiet

trīticum et vīnum et oleum,

et haec exaudient Iezrahel.

25 Et sēminābō eam mihi in terram

et miserēbor eius, quae fuit “Absque **misericordiā**”;

26 et **dīcam** “Nōn **populō** meō”: “**Populus** meus tū”;

et ipse **dīcet**: “Deus meus **es** tū” ”.

## 3

1 Et dīxit Dominus ad mē: “ Adhūc **vāde**, dīlige mulierem dīlēctam amīcō et adulteram, sīcut dīligit Dominus fīliōs Isrāēl, et ipsī respectant ad deōs aliēnōs et dīligunt placentās ūvārum ”.

2 Et **ēmī** eam mihi quīndecim argenteīs et chorō **hordēī** et dīmidiō chorō **hordeī**.

3 Et dīxī ad eam: “ Diēs multōs exspectābis mē; nōn fornicāberis et nōn **eris** **virō**, neque ībō ego ad tē ”.

4 Quia diēs multōs sedēbunt fīliī Isrāēl **sine** **rēge** et **sine** prīncipe et **sine** sacrificiō et **sine** lapide et **sine** ephod et **sine** theraphim.

5 Et post haec revertentur fīliī Isrāēl et quaerent Dominum Deum suum et Dāvīd rēgem suum et pavēbunt ad Dominum et ad bonum eius in fīne diērum.

## 4

1 “ **Audīte** verbum Dominī,

fīliī Isrāēl,

quia iūdicium Dominō

cum habitātōribus terrae:

nōn **est** enim **vēritās**, et nōn **est** benignitās,

et nōn **est** **scientia** Deī in **terrā**;

2 maledictum et mendācium

et homicīdium et fūrtum et adulterium inundāvērunt,

et sanguis sanguinem tetigit.

3 Propter **hoc** lūgēbit **terra**,

et īnfirmābitur **omnis**, quī habitat in **eā**,

cum **bēstia** agrī et volucre caelī,

sed et piscēs **maris** auferentur.

4 Vērumtamen nōn sit quī contendat

nec quī arguat,

sed tēcum iūdicium meum, sacerdōs.

5 Et corruēs **plēnā** **diē**,

et corruet etiam **prophēta** tēcum nocte;

et perdam mātrem tuam.

6 Perit **populus** meus,

eō quod nōn habuerit scientiam.

Quia tū scientiam reppulistī,

repellam tē, nē sacerdōtiō fungāris mihi;

et quia **oblītus** **es** **lēgis** Deī tuī,

oblīvīscar fīliōrum tuōrum et ego.

7 Secundum multitūdinem eōrum, sīc peccāvērunt mihi;

glōriam eōrum in ignōminiam commūtābō.

8 Peccātum **populī** meī comedunt

et ad inīquitātem eōrum sublevābunt animās eōrum.

9 Et erit sīcut **populus** sīc sacerdōs;

et vīsitābō super eum viās eius

et **opera** eius reddam **eī**.

10 Et comedent et nōn saturābuntur;

fornicābuntur et nōn multiplicābuntur,

quoniam Dominum relīquērunt

in nōn cūstōdiendō.

11 Fornicātiō et vīnum et ēbrietās auferunt cor.

12 **Populus** meus in lignō suō interrogat,

et baculus eius annūntiat **eī**;

**spīritūs** enim fornicātiōnum dēcēpit eōs,

et fornicantur ā Deō suō.

13 Super **capita** montium sacrificant

et super collēs accendunt thȳmiāma,

subtus quercum et **populum** et terebinthum,

quia **bona** **est** **umbra** eius;

ideō fornicantur fīliae vestrae,

et spōnsae vestrae adulterae sunt.

14 Nōn vīsitābō super fīliās vestrās,

cum fuerint fornicātae,

et super spōnsās vestrās,

cum adulterāverint,

quoniam hī ipsī cum meretrīcibus sēcēdunt

et cum prōstibulīs dēlūbrōrum sacrificant,

et **populus** nōn intellegēns corruet.

15 Sī **fornicāris** tū, Isrāēl,

nōn dēlinquat saltem **Iūdā**;

et nōlīte ingredī in Galgala

et nē **ascenderitis** in Bethavēn

neque **iūrāveritis**: “Vīvit Dominus”.

16 Quoniam sīcut **vaccā** lascīviēns

Isrāēl contumāx **est**;

nunc pāscet eōs Dominus

quasi agnum in lātitūdine?

17 Particeps īdōlōrum Ephraim,

dīmitte eum.

18 Trānsiit convīvium eōrum,

fornicātiōne fornicātī sunt,

dīligunt vehementer

ignōminiam impudīcitiae.

19 Ligābit **spīritūs** eōs in **ālīs** **suīs**,

et cōnfundentur ā sacrificiīs **suīs**.

## 5

1 **Audīte** **hoc**, sacerdōtēs,

et attendite, **domus** Isrāēl;

et **domus** **rēgis**, **auscultātē**,

quia vōbīs iūdicium **est**;

quoniam laqueus factī **estis** prō Masphā

et rēte expānsum super Thābor.

2 Et foveam Settim **profundam** fēcērunt;

ego autem castīgābō vōs omnēs.

3 Ego sciō Ephraim,

et Isrāēl nōn **est** absconditus ā mē;

quia nunc fornicātus **es**, Ephraim,

contāminātus **est** Isrāēl.

4 Nōn dabunt **opera** **sua**,

ut revertantur ad Deum suum,

quia **spīritus** fornicātiōnis in **mediō** eōrum,

et Dominum nōn cognōvērunt.

5 Et testātur **arrogantia** Isrāēl in faciem suam,

et Isrāēl et Ephraim ruent in inīquitāte **suā**:

ruet etiam Iūdās cum eīs.

6 In gregibus **suīs** et in armentīs **suīs**

**vādent** ad quaerendum Dominum

et nōn invenient;

subtrāxit sē ab eīs.

7 In Dominum praevāricātī sunt,

quia fīliōs aliēnōs genuērunt;

nunc dēvorābit eōs ūnō **mēnse** cum partibus **suīs**.

8 Clangite **būcina** in Gabaā,

**tubā** in Ramā,

**conclāmātē** in Bethaven,

exterrēte Beniamin.

9 Ephraim vastābitur in **diē** correptiōnis;

in tribubus Isrāēl annūntiō rem certam.

10 Factī sunt prīncipēs Iūdae

quasi trānsferentēs terminōs;

super eōs effundam

quasi aquam īram meam.

11 **Oppressus** **est** Ephraim,

frāctum **est** iūs,

quoniam voluit abīre post sordem.

12 Et ego quasi saniēs Ephraim,

et quasi putrēdō domuī Iūdae.

13 Et vīdit Ephraim languōrem suum,

et **Iūda** ulcus suum;

et abiit Ephraim ad Assyriam

et mīsit ad rēgem magnum;

sed et ipse nōn poterit sānāre vōs

nec **solvere** poterit vōs ab ulcere.

14 Quoniam ego quasi **leaena** Ephraim

et quasi catulus leōnis domuī Iūdae;

ego, ego capiam et vādam,

tollam, et nōn **est** quī ēruat.

15 Vādēns revertar ad locum meum,

dōnec poenās solvant

et quaerant faciem meam,

in trībulātiōne **suā** mē **dēsidērent**.

## 6

1 “Venīte, et revertāmur ad Dominum,

quia ipse lacerāvit et sānābit nōs,

percussit et cūrābit nōs.

2 Vīvificābit nōs post duōs diēs,

in **diē** **tertia** suscitābit nōs,

et vīvēmus in cōnspectū eius.

3 Sciāmus sequāmurque,

ut cognōscāmus Dominum.

Quasi dīlūculum **praeparātus** **est** **ēgressus** eius,

et veniet quasi imber nōbīs temporāneus,

quasi imber sērōtinus irrigāns terram”.

4 Quid faciam tibi, Ephraim?

Quid faciam tibi, **Iūda**?

**Cāritās** **vestra** quasi nūbēs **mātūtīna**

et quasi rōs **manē** pertrānsiēns.

5 Propter **hoc** dolāvī per prophētās,

**occīdī** eōs in verbīs **ōris** meī,

sed iūs meum quasi lūx ēgrediētur;

6 quia cāritātem volō et nōn sacrificium,

et scientiam Deī plūs quam holocausta.

7 Ipsī autem in Adam trānsgressī sunt **pactum**;

ibi praevāricātī sunt in mē.

8 Galaad cīvitās operantium inīquitātem

**maculātā** sanguine.

9 Et quasi īnsidiantēs **virum** latrōnēs

**caterva** sacerdōtum;

in **viā** interficiunt pergentēs Sichem,

**vērē** scelus operantur.

10 In domō Isrāēl vīdī horrendum:

ibi fornicātiōnēs Ephraim,

contāminātus **est** Isrāēl.

11 Sed et tibi, **Iūda**, **parāta** **est** **messis**,

cum converterō sortem **populī** meī.

## 7

1 Cum sānāre vellem Isrāēl,

**revēlāta** **est** inīquitās Ephraim

et **malitia** Samarīae,

quia operātī sunt mendācium;

et fūr **ingressus** **est**,

**foris** autem spoliat **turma** latrōnum.

2 Et nōn dīcunt in cordibus **suīs**

omnem malitiam eōrum mē recordārī.

Nunc circumdedērunt eōs **opera** **sua**,

**cōram** faciē **meā** **facta** sunt.

3 In **malitiā** **suā** laetificāvērunt rēgem et in mendāciīs **suīs** prīncipēs.

4 Omnēs adulterantēs;

quasi clībanus succēnsus illī,

pistor cessat excitāre ignem

ā commixtiōne fermentī, dōnec fermentētur **tōtum**.

5 **Diē** **rēgis** nostrī

īnfirmī factī sunt prīncipēs ārdōre vīnī,

quod apprehendit protervōs.

6 Quia applicuērunt quasi clībanum cor suum

in īnsidiandō;

**tōtā** nocte dormīvit **īra** eōrum,

**māne** **ipsa** ārdet quasi **ignis** flammae.

7 Omnēs calefactī sunt quasi clībanus

et dēvorant iūdicēs suōs.

Omnēs **rēgēs** eōrum **cecidērunt**;

nōn **est** quī clāmet in eīs ad mē.

8 Ephraim in **populīs** ipse commiscēbātur;

Ephraim **factus** **est** subcinerīcius **pānis**, quī nōn reversātur.

9 Comēdērunt aliēnī rōbur eius,

et ipse nescit;

sed et **cānī** effūsī sunt in eō,

et ipse ignōrat.

10 Et testātur **superbia** Isrāēl in faciem suam,

nec reversī sunt ad Dominum Deum suum

et nōn quaesiērunt eum in omnibus hīs.

11 Et **factus** **est** Ephraim quasi **columba**

īnsipiēns nōn habēns sēnsum:

Aegyptum invocābant,

ad Assyriōs abiērunt.

12 Et cum **profectī** fuerint,

expandam super eōs rēte meum;

quasi volucrem caelī dētraham eōs, corripiam eōs secundum audītiōnem **coetūs** eōrum.

13 Vae eīs, quoniam recessērunt ā mē!

Vastābuntur, quia praevāricātī sunt in mē.

Et ego redimam eōs,

cum ipsī locūtī sint contrā mē mendācia?

14 Et nōn clāmāvērunt ad mē in **corde** suō,

sed ululābant in cubīlibus **suīs**;

super trīticum et vīnum sē **incīdēbant**,

contumācēs sunt adversum mē.

15 Et ego ērudīvī eōs et cōnfortāvī brāchia eōrum,

et in mē cōgitāvērunt malitiam.

16 Convertuntur ad eum, quī nōn prōdest,

factī sunt quasi **arcus** dolōsus;

cadent in gladiō prīncipēs eōrum

propter execrātiōnem linguae suae: **ista** subsannātiō eōrum in **terrā** Aegyptī.

## 8

1 In gutture tuō sit **tubā**!

Quasi **aquila** super domum Dominī

prō eō quod trānsgressī sunt foedus meum

et lēgem meam praevāricātī sunt.

2 Mē invocant: “Deus meus”;

cognōvimus tē, Isrāēl.

3 Prōiēcit Isrāēl bonum;

inimīcus persequētur eum.

4 Ipsī cōnstituērunt **rēgēs**, et nōn ex mē;

prīncipēs cōnstituērunt, et nōn cognōvī:

argentum suum et aurum suum

fēcērunt sibi īdōla,

ut interīrent.

5 **Prōiectus** **est** vitulus tuus, **Samarīa**;

īrātus **est** **furor** meus in eōs.

Usquequō nōn poterunt ēmundārī?

6 Quia ex Isrāēl et ipse **est**:

artifex fēcit illum,

et nōn **est** Deus;

quoniam in scintillās erit

vitulus Samarīae.

7 Quia ventum sēminābunt

et turbinem **metent**;

cum culmus nōn sit in eō,

germen nōn faciet farīnam:

quod et sī fēcerit,

aliēnī comedent eam.

8 Dēvorātus **est** Isrāēl,

nunc **factus** **est** in nātiōnibus

quasi **vās** immundum.

9 Quia ipsī ascendērunt ad Assyriam, onager **est** sōlitārius sibi;

Ephraim autem **mūnera** dedērunt amātōribus.

10 Sed et cum mercēde condūxerint nātiōnēs,

nunc compellam eōs,

et trement paulisper sub onere **rēgis** prīncipum.

11 Cum multiplicāret Ephraim altāria prō peccātō,

factae sunt **eī** ārae in peccātum.

12 Scrībēbam **eī** multiplicēs **lēgēs** meās;

velut aliēnae computātae sunt.

13 **Hostiās** amant,

immolant carnēs et comedunt;

sed Dominus nōn suscipiet eās.

Nunc recordābitur inīquitātis eōrum

et vīsitābit **peccāta** eōrum:

ipsī in Aegyptum convertentur.

14 Et **oblītus** **est** Isrāēl factōris **suī**

et aedificāvit dēlūbra;

et Iūdās multiplicāvit urbēs mūnītās.

Et mittam ignem in cīvitātēs eius,

et dēvorābit aedēs illīus.

## 9

1 Nōlī laetārī, Isrāēl;

nōlī exsultāre sīcut **populī**,

quia fornicātus **es** ā Deō tuō,

dīlēxistī mercēdem super omnēs āreās trīticī.

2 **Area** et torcular nōn pāscet eōs,

et vīnum mentiētur eīs.

3 Nōn manēbunt in **terrā** Dominī:

revertētur Ephraim in Aegyptum,

et in **Assyriā** pollūtum comedent.

4 Nōn lībābunt Dominō vīnum,

et nōn placēbunt **eī** sacrificia eōrum;

quasi **pānis** lūgentium erunt eīs:

omnēs, quī comedent eum, contāminābuntur,

quia **pānis** eōrum erit tantummodo prō **vītā** ipsōrum;

nōn intrābit in domum Dominī.

5 Quid faciētis in **diē** sollemnī,

in **diē** fēstīvitātis Dominī?

6 Ecce enim **profectī** sunt ā vastitāte;

Aegyptus congregābit eōs,

**Memphis** sepeliet eōs:

dēsīderābile argentum eōrum

**urtīca** hērēditābit,

**spīna** in tabernāculīs eōrum.

7 Vēnērunt diēs vīsitātiōnis,

vēnērunt diēs retribūtiōnis:

sciat Isrāēl!

“Stultus — clāmet — **est** **prophēta**;

īnsānus vir **spīritālis**”.

Secundum multitūdinem inīquitātis tuae

multae sunt inimīcitiae tuae.

8 Speculātur Ephraim, **populus** Deī meī, prophētam;

laqueus aucupis super omnēs viās eius,

inimīcitiae in **ipsā** domō Deī eius.

9 **Profundē** peccāvērunt

sīcut in diēbus Gabaa;

recordābitur inīquitātis eōrum

et vīsitābit **peccāta** eōrum.

10 Quasi ūvās in dēsertō

**invēnī** Isrāēl,

quasi **prīma** pōma fīculneae in initiō eius

vīdī patrēs vestrōs;

ipsī autem intrāvērunt ad Baalphegor

et sē cōnsecrāvērunt Cōnfūsiōnī

et factī sunt abōminābilēs

sīcut id, quod dīlēxērunt.

11 Ephraim quasi **avis** āvolābit **glōria** eōrum,

ā partū et ab uterō et ā conceptū.

12 Quod sī et ēnūtrierint fīliōs suōs,

absque **līberīs** eōs faciam, absque hominibus;

sed et vae eīs,

cum recesserō ab eīs!

13 Ephraim, ut vīdī, in vēnātiōnem posuit sibi fīliōs suōs,

et Ephraim ēdūcit ad interfectōrem fīliōs suōs.

14 “Dā eīs, Domine! Quid dabis eīs?

Dā eīs vulvam **sine** **līberīs** et **ūbera** ārentia!”.

15 Omnēs nēquitiae eōrum in Galgala,

**profectō** ibi exōsōs habuī eōs.

Propter malitiam operum eōrum

dē domō **meā** ēiciam eōs.

Nōn addam ut dīligam eōs;

omnēs prīncipēs eōrum rebellēs.

16 **Percussus** **est** Ephraim,

rādīx eōrum **exsiccāta** **est**,

frūctum nēquāquam facient;

quod sī et genuerint,

interficiam **amantissima** uterī eōrum ”.

17 Abiciet eōs Deus meus,

quia nōn audiērunt eum;

et erunt **vagī** in nātiōnibus.

## 10

1 **Vītīs** **frondōsa** Isrāēl,

frūctum prōdūcēns sibi;

secundum multitūdinem **frūctūs** **suī** multiplicāvit altāria,

iuxtā ūbertātem terrae suae

decorāvit simulācra.

2 Dīvīsum **est** cor eōrum,

nunc poenās solvent;

ipse cōnfringet **ārās** eōrum,

dēpopulābitur simulācra eōrum.

3 **Profectō** nunc **dicent**:

“ Nōn **est** rēx nōbīs;

nōn enim timēmus Dominum,

et rēx quid faciet nōbīs? ”.

4 Loquī verba, iūrāre in vānum,

ferīre foedus;

et germinābit quasi venēnum iūs

super sulcōs agrī.

5 Dē vitulō Bethaven

trement habitātōrēs Samarīae;

quia lūget super eum **populus** eius;

dum sacerdōtēs eius super eum

exsultant in **glōriā** eius;

**vērē** migrābit ab eō.

6 Siquidem et ipse in Assyriam dēlātus **est**,

mūnus **rēgī** magnō;

cōnfūsiō Ephraim capiet,

et cōnfundētur Isrāēl in cōnsiliō suō.

7 Perit **Samarīa**,

rēx eius quasi **festūca** super faciem aquae.

8 Et disperdentur **excelsa** impietātis,

peccātum Isrāēl;

**spīna** et tribulus ascendet

super **ārās** eōrum,

et **dīcent** montibus: “ Operīte nōs! ”

et collibus: “ Cadite super nōs! ”.

9 Ex diēbus Gabaa peccāvit Isrāēl;

ibi perstitērunt.

Nōn comprehendet eōs in Gabaā

proelium super fīliōs inīquitātis?

10 “ Iuxtā dēsīderium meum corripiam eōs;

congregābuntur super eōs **populī**,

cum corripientur propter duās inīquitātēs suās.

11 Ephraim **vitula** **docta**,

dīligēns trītūram.

Et ego trānsīvī super pulchritūdinem collī eius;

iūnxī Ephraim arātrō,

arābit Iūdās,

sarriet sibi Iācōb.

12 **Sēmināte** vōbīs in **iūstitiā**,

**mētīte** secundum cāritātem;

**innovātē** vōbīs novāle.

Tempus **est** requīrendī Dominum,

dōnec veniat, ut pluat vōbīs iūstitiam.

13 Arāstis impietātem,

inīquitātem messuistis,

comēdistis frūgem mendāciī,

quia cōnfīsus **es** in curribus tuīs,

in multitūdine fortium tuōrum.

14 Cōnsurget **tumultus** in **populō** tuō,

et omnēs mūnītiōnēs tuae vastābuntur,

sīcut vastāvit Salman Betharbeēl

in **diē** proeliī,

mātre super fīliōs **allīsa**.

15 Sīc faciet vōbīs Bethel

propter maximam nēquitiam vestram.

**Manē** interībit rēx Isrāēl.

## 11

1 Cum puer **esset** Isrāēl, dīlēxī eum

et ex Aegyptō vocāvī fīlium meum.

2 Quantō **magis** vocābam eōs,

tantō recessērunt ā faciē **meā**;

ipsī Baalim immolābant

et simulācrīs sacrificābant.

3 Et ego dīrigēbam **gressūs** Ephraim,

portābam eōs in brāchiīs meīs,

et nesciērunt quod cūrārem eōs.

4 In fūniculīs hūmānitātis trahēbam eōs,

in vinculīs cāritātis;

et fuī eīs, quasi quī ēlevant īnfantem ad māxillās suās,

et dēclīnāvī ad eum, ut vēscerētur.

5 Revertētur in terram Aegyptī,

et Assur ipse rēx eius,

quoniam nōluērunt convertī.

6 Saeviet gladius in cīvitātibus eius

et cōnsūmet garrulōs eius

et comedet eōs propter **cōnsilia** eōrum.

7 **Populus** meus pendet ad praevāricandum contrā mē;

vocant eum ad altum, sed simul nōn ērigunt eum.

8 Quōmodo dabō tē, Ephraim,

trādam tē, Isrāēl?

Quōmodo dabō tē sīcut Adamā,

pōnam tē ut Seboim?

Convertitur in mē cor meum,

simul exārdēscit miserātiō **mea**.

9 Nōn faciam furōrem īrae meae,

nōn convertar, ut disperdam Ephraim,

quoniam Deus ego

et nōn homō,

in **mediō** tuī Sānctus

et nōn veniam in terrōre.

10 Post Dominum ambulābunt;

quasi **leō** rugiet,

quia ipse rugiet,

et in tremōre accurrent fīliī ab **occidente**.

11 Et āvolābunt quasi **avīs** ex Aegyptō

et quasi **columba** dē **terrā** Assyriae;

et collocābō eōs in domibus **suīs**,

dīcit Dominus.

## 12

1 **Circumdedit** mē in fraude Ephraim,

et in dolō **domūs** Isrāēl;

- Iūdās autem, dum adhūc vagātur, **est** cum Deō

et cum Sānctō **fidēlis** ” -.

2 Ephraim pāscit ventum

et sequitur aestum;

**tōtā** **diē** mendācium et violentiam multiplicat

et foedus cum Assyriīs init

et oleum in Aegyptum fert.

3 Iūdicium ergō Dominī cum **Iūdā**,

et vīsitātiō super Iācōb;

iuxtā viās eius et iuxtā **opera** eius reddet **eī**.

4 In uterō supplantāvit frātrem suum

et in rōbore suō **luctātus** **est** cum Deō.

5 Et **luctātus** **est** cum angelō et praevaluit;

flēvit et dēprecātus **est** eum.

In Bethel **invenit** eum

et ibi **locūtus** **est** nōbīscum

6 Dominus, Deus exercituum:

Dominus memoriāle eius.

7 “ Et tū ad Deum tuum **converteris**;

cāritātem et iūdicium cūstōdī

et spērā in Deō tuō semper ”.

8 Chanaan, in manū eius **statēra** **dolōsa**,

fraudem dīligit.

9 Et dīxit Ephraim: “ Vērumtamen dīves **effectus** sum,

**invēnī** opēs mihi,

omnēs labōrēs meī nōn invenient mihi

inīquitātem, quam peccāvī ”.

10 “ Ego autem Dominus, Deus tuus

ex **terrā** Aegyptī;

adhūc **sedēre** tē faciam in tabernāculīs,

sīcut in diēbus **conventūs**.

11 Et loquar ad prophētās

et ego vīsiōnem multiplicābō

et in manū prophētārum prōpōnam similitūdinēs ”.

12 Sī Galaad inīquitās fuerat,

prōrsus inānēs factī sunt;

in Galgala bōbus immolantēs,

etiam altāria eōrum erunt quasi acervī

super sulcōs agrī.

13 **Fugit** Iācōb in regiōnem Āram;

et servīvit Isrāēl prō uxōre

et prō uxōre cūstōs fuit.

14 Per prophētam autem ēdūxit Dominus

Isrāēl dē Aegyptō,

et per prophētam cūstōdītus **est**.

15 Ad īrācundiam prōvocāvit Ephraim **amārissimē**,

sed sanguinem eius super eum relinquet

et opprobrium eius retribuet **eī** Dominus suus.

## 13

1 Loquente Ephraim, horror **factus** **est**;

dux erat in Isrāēl.

Et dēlīquit in Baal

et mortuus **est**.

2 Et nunc addunt ad peccandum

faciuntque sibi cōnflātile dē argentō suō,

secundum intellegentiam suam simulācra;

**factūra** artificum **tōtum** **est**.

“ Hīs — ipsī dīcunt — **immolātē**! ”.

Hominēs vitulōs ōsculantur.

3 Idcircō erunt quasi nūbēs **mātūtīna**

et sīcut rōs mātūtīnus praeteriēns,

sīcut **palea** turbine **rapta** ex **āreā**

et sīcut fūmus dē fūmāriō.

4 “ Ego autem Dominus, Deus tuus

ex **terrā** Aegyptī;

et Deum absque mē nesciēs,

et salvātor nōn **est** praeter mē.

5 Ego **pāvī** tē in dēsertō,

in **terrā** ārdentī sōlitūdinis.

6 Iuxtā **pāscuā** **suā** saturātī sunt

et saturātī ēlevāvērunt cor suum,

proptereā **oblītī** sunt meī.

7 Et ego **erō** eīs quasi **leaena**,

sīcut pardus iuxtā viam īnsidiābor.

8 Occurram eīs quasi **ursa**, raptīs catulīs,

et dīrumpam claustrum **cordis** eōrum:

et cōnsūmam eōs ibi quasi **leō**;

**bēstia** agrī scindet eōs.

9 Perdō tē, Isrāēl;

**quis** **est** auxiliātor tuus?

10 Ubinam **est** rēx tuus,

ut salvet tē in omnibus urbibus tuīs,

et iūdicēs tuī, dē quibus dīxistī:

“Dā mihi rēgem et prīncipēs”?

11 Dō tibi rēgem in furōre meō

et auferō in indignātiōne **meā**.

12 **Colligāta** **est** inīquitās Ephraim,

absconditum peccātum eius.

13 Dolōrēs **parturientis** venient **eī**;

erit fīlius nōn sapiēns:

suō enim tempore nōn stābit

in ōre vulvae.

14 Dē manū īnfernī līberābō eōs,

dē morte redimam eōs?

**Ubi** pestilentiae tuae, ō mors?

**Ubi** **pestis** **tua**, **īnferne**?

Cōnsōlātiō **abscondita** **est** ab oculīs meīs ”.

15 Dum ipse inter frātrēs fructificat,

veniet ventus ūrēns, ventus Dominī

dē dēsertō ascendēns,

et siccābit vēnās eius

et dēsōlābit fontem eius.

Ipse dīripiet thēsaurum,

omne **vās** dēsīderābile.

## 14

1 Poenās solvet **Samarīa**,

quoniam rebellāvit contrā Deum suum:

in gladiō perībunt,

parvulī eōrum ēlīdentur,

et praegnantēs discindentur.

2 **Convertēre**, Isrāēl, ad Dominum Deum tuum,

quoniam corruistī in inīquitāte **tuā**.

3 Tollite vōbīscum verba

et convertiminī ad Dominum;

dīcite **eī**: “ Omnem aufer inīquitātem

et accipe bonum,

et reddēmus frūctum labiōrum nostrōrum.

4 **Assyria** nōn salvābit nōs;

super equum nōn ascendēmus

nec vocābimus **ultrā**: “Deōs nostrōs!”

**opera** manuum nostrārum,

quia in tē misericordiam cōnsequētur pūpillus ”.

5 “ Sānābō praevāricātiōnem eōrum,

dīligam eōs **spontāneē**,

quia āversus **est** **furor** meus ab eīs.

6 **Erō** quasi rōs prō Isrāēl;

germinābit quasi līlium

et mittet rādīcēs suās ut **Libanus**.

7 Expandentur rāmī eius;

et erit quasi **olīvā** **glōria** eius,

et odor eius ut **Libanī**.

8 Convertentur sedentēs in **umbrā** **meā**,

**colent** trīticum

et germinābunt quasi **vīnea**;

memoriāle eius sīcut vīnum **Libanī**.

9 Ephraim, quid **eī** **ultrā** īdōla?

Ego exaudiō et respiciō in eum.

Ego ut abiēs virēns:

ex mē **frūctus** tuus invenītur ”.

10 Quī sapiēns **est**, intellegat **ista**;

intellegēns sciat haec!

Quia rēctae viae Dominī,

et iūstī ambulābunt in eīs;

praevāricātōrēs vērō corruent in eīs.


