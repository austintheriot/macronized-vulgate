# **PROPHĒTĪA** NAHUM

[1](#1) [2](#2) [3](#3)

## 1

1 Ōrāculum Nineve. **Liber** vīsiōnis Nahum Elcesaēī.

2 Deus aemulātor et ulcīscēns Dominus,

ulcīscēns Dominus et habēns furōrem,

ulcīscēns Dominus in hostēs suōs

et servāns īram inimīcīs **suīs**.

3 Dominus patiēns et magnus fortitūdine,

nūllumque impūnītum dērelinquet Dominus.

In tempestāte et turbine **via** eius,

et nūbēs pulvis pedum eius.

4 Increpāns mare et exsiccāns illud

et omnia flūmina ad dēsertum dēdūcēns.

Ēlanguit Basan et Carmēlus,

et flōs **Libanī** ēlanguit.

5 Montēs commōtī sunt ab eō,

et collēs conturbātī;

et contremuit **terra** ā faciē eius

et **orbis** et omnēs habitantēs in eō.

6 Ante faciem indignātiōnis eius **quis** stābit,

et **quis** resistet in aestū furōris eius? Indignātiō eius **effūsa** **est** ut **ignis**,

et petrae dissolūtae sunt ab eō.

7 Bonus Dominus,

refugium in **diē** trībulātiōnis

et sciēns spērantēs in sē

8 et in dīluviō trānseunte;

cōnsummātiōnem faciet adversāriōrum suōrum,

et inimīcōs eius persequentur tenebrae.

9 Quid **cōgitātis** contrā Dominum?

Cōnsummātiōnem ipse faciet;

nōn cōnsurget duplex trībulātiō.

10 Sīcut spīnae condēnsae sē invicem complectentēs

et sīcut pōtātōrēs inēbriātī

cōnsūmentur quasi **stipula** omnīnō **ārida**.

11 Ex tē exīvit cōgitāns contrā Dominum malitiam,

mente pertractāns praevāricātiōnem.

12 Haec dīcit Dominus:

“ Et sī incolumēs fuerint et numerōsī,

sīc **quoque** attondentur et pertransībunt;

afflīxī tē et nōn afflīgam tē **ultrā**.

13 Et nunc conteram virgam eius dē dorsō tuō

et **vincula** **tua** disrumpam ”.

14 Et praecipiet super tē Dominus:

“ Nōn sēminābitur ex nōmine tuō amplius.

Dē domō deī tuī disperdam sculptile et cōnflātile;

pōnam sepulcrum tuum,

quia inhonōrātus **es** ”.

## 2

1 Ecce super montēs **pedēs** **ēvangelīzantis**

et **annūntiantis** pācem.

Celebrā, **Iūda**, fēstīvitātēs tuās

et redde **vōta** **tua**,

quia nōn adiciet **ultrā** ut pertranseat in tē Belial:

**tōtus** interiit.

2 Ascendit, quī dispergat, contrā tē.

“ Cūstōdī mūnītiōnem,

contemplāre viam, cōnfortā lumbōs, **rōbora** virtūtem valdē ”.

3 Quia restituet Dominus magnificentiam Iācōb

sīcut magnificentiam Isrāēl,

quia praedōnēs **praedātī** sunt eōs

et propāginēs eōrum corrūpērunt.

4 Clipeus fortium eius ruber,

**virī** **exercitus** in coccineīs;

ignītae lāminae ferreae curruum,

quandō praeparat bellum,

et equitēs agitantur.

5 In viīs furibundae currunt quadrīgae,

invicem collīduntur in **platēīs**;

**aspectūs** eōrum quasi lampadēs,

quasi **fulgura** discurrentia.

6 Recordātur fortium suōrum,

ruunt in itineribus **suīs**;

currunt ad mūrum,

et praeparātur umbrāculum.

7 Portae fluviōrum apertae sunt,

palātium tremit.

8 Et **speciōsa** dēnūdātur, tollitur,

et ancillae eius gemunt ut columbae et percutiunt **corda** **sua**.

9 Et Nineve quasi **piscīna** aquārum,

cuius aquae fugiunt.

“ **Stāte**, **stāte**! ”;

sed nōn **est** quī revertātur.

10 “ Dīripite argentum, dīripite aurum! ”.

Et nōn **est** **fīnis** dīvitiārum;

thēsaurus ex omnibus **vāsīs** dēsīderābilibus.

11 **Dissipāta** et **vastāta** et **dīlacerāta**,

et cor tābēscēns,

et dissolūtiō geniculōrum;

et tremor in cūnctīs rēnibus,

et faciēs omnium eōrum candentēs.

12 **Ubi** **est** habitāculum leōnum,

et **spēlunca** catulōrum leōnum,

ad quam īvit **leō**, ut dūceret illūc catulum leōnis,

et nōn erat quī exterrēret?

13 **Leō** cēpit sufficienter catulīs **suīs**

et necāvit leaenīs **suīs**;

et implēvit **praeda** spēluncās suās

et cubīle suum **rapīna**.

14 “ Ecce ego ad tē,

dīcit Dominus exercituum,

et succendam usque ad fūmum quadrīgās tuās;

et leunculōs tuōs comedet gladius,

et exterminābō dē **terrā** praedam tuam,

et nōn audiētur **ultrā** vōx nūntiōrum tuōrum ”.

## 3

1 Vae, cīvitās sanguinum,

**ūniversa** mendāciī

**praeda** **plēna**!

Nōn recēdet ā tē **rapīna**.

2 Vōx flagellōrum et vōx **strepitūs** rotārum,

equī frementēs et quadrīgae ferventēs,

equitēs irruentēs

3 et gladiī micantēs et hastae fulgurantēs

et multitūdō interfectōrum et acervī mortuōrum;

nec **est** **fīnis** cadāverum,

et corruunt super **corpora**.

4 **Hoc** propter multitūdinem fornicātiōnum meretrīcis

speciōsae et grātae et **habentīs** maleficia,

quae vēndidit gentēs fornicātiōnibus **suīs**

et nātiōnēs maleficiīs **suīs**.

5 “ Ecce ego ad tē,

dīcit Dominus exercituum;

et **levābō** vestīmentum tuum in faciem tuam

et ostendam gentibus nūditātem tuam

et rēgnīs ignōminiam tuam.

6 Et prōiciam super tē abōminātiōnēs

et contumēliīs tē afficiam;

et pōnam tē in exemplum.

7 Et erit: **omnis**, quī vīderit tē,

resiliet ā tē et **dīcet**:

“**Vastāta** **est** Nineve!

**Quis** dolēbit super eam?

Unde quaeram cōnsōlātōrem tibi?”.

8 Numquid melior **es** quam Noamon,

quae habitābat in flūminibus?

Aquae in circuitū eius:

cuius **vāllum** mare,

aquae mūrī eius.

9 Chus fuit fortitūdō eius

et Aegyptus, cuius nōn **est** **fīnis**;

Phut et Libyēs fuērunt in auxiliō eius.

10 Sed et **ipsa** in trānsmigrātiōnem **ducta** **est**,

īvit in captīvitātem.

Parvulī eius ēlīsī sunt

in **capite** omnium viārum;

et super inclitōs eius mīsērunt sortem,

et omnēs optimātēs eius cōnstrictī sunt in compedibus.

11 Et tū ergō inēbriāberis,

**eris** **dēspectā**;

et tū quaerēs

refugium ab inimīcō.

12 Omnēs mūnītiōnēs tuae sīcut **fīcus**

cum fīcīs praecocibus:

sī concussae fuerint,

cadent in **os** **comedentis**.

13 Ecce **populus** tuus,

mulierēs in **mediō** tuī;

inimīcīs tuīs **lātē** patēbunt

portae terrae tuae;

dēvorābit **ignis** vectēs tuōs.

14 Aquam propter obsidiōnem haurī tibi,

**firmā** mūnītiōnēs tuās;

intrā in **lutum** et calcā argillam,

tenē typum laterum.

15 Ibi comedet tē **ignis**,

perībis gladiō,

dēvorābit tē ut brūchus.

Augēre ut brūchus,

multiplicāre ut **locusta**.

16 Plūrēs fēcistī negōtiātōrēs tuōs

quam stēllae sint caelī;

brūchus exuit pellem

et āvolāvit.

17 Cūstōdēs tuī quasi locustae,

et scrībae tuī quasi agmen locustārum,

quae cōnsīdunt in saepibus

in **diē** **frīgoris**;

sōl **ortūs** **est**,

et āvolāvērunt,

nōn **est** **cognitus** locus eārum,

ubi fuerint.

18 Dormiunt pāstōrēs tuī, rēx Assyriae,

requiēscunt prīncipēs tuī;

dispersus **est** **populus** tuus in montibus,

et nōn **est** quī congreget.

19 Nōn **est** remedium frāctūrae tuae,

**īnsānābilis** **est** **plāga** **tua**;

omnēs, quī audierint audītiōnem tuam,

plaudent manibus super tē,

quia super quem nōn trānsiit

**malitia** **tua** semper? ”.


