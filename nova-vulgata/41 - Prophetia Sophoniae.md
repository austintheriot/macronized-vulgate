**PROPHĒTĪA** SOPHŌNIAE

1 2 3

1  
1 Verbum Dominī, quod factum **est** ad Sophōniam fīlium Chusī fīliī Godoliae fīliī Amāriae fīliī Ezechiae, in diēbus Iosiae fīliī Amōn **rēgis** Iūdae.
2 “ Auferēns auferam omnia
ā faciē terrae,
dīcit Dominus,
3 auferam hominem et **pecūs**,
auferam volātile caelī
et piscēs **maris**.
Et ruīnae impiōrum erunt;
et disperdam hominēs ā faciē terrae,
dīcit Dominus.
4 Et extendam **manum** meam super Iūdam
et super omnēs habitantēs Ierusālem;
et disperdam dē locō **hoc** reliquiās Baal
et **nōmina** aedituōrum cum sacerdōtibus
5 et eōs, quī adōrant super **tēcta**
mīlitiam caelī
et adōrant et iūrant in Dominō
et iūrant in Melchom,
6 et quī āvertuntur dē post tergum Dominī,
et quī nōn quaerunt Dominum nec investīgant eum ”.
7 Silēte ā faciē Dominī Deī,
quia iuxtā **est** diēs Dominī;
quia praeparāvit Dominus hostiam,
sānctificāvit vocātōs suōs.
8 “ Et erit in **diē** hostiae Dominī:
vīsitābō super prīncipēs
et super fīliōs **rēgis**
et super omnēs, quī indūtī sunt
veste **peregrīna**;
9 et vīsitābō super omnem,
quī arroganter ingreditur super līmen in **diē** **illa**,
quī complent domum dominī **suī**
inīquitāte et dolō.
10 Et erit in **diē** **illa**,
dīcit Dominus,
vōx clāmōris ā **portā** Piscium,
et **ululātus** ab urbe **Novā**,
et contrītiō **magna** ā collibus.
11 **Ululāte**, habitātōrēs **Pilae**,
quia interiit **omnis** **populus** Chanaan,
disperiērunt omnēs involūtī argentō.
12 Et erit in tempore illō:
scrūtābor Ierusālem in lucernīs
et vīsitābō super virōs
dēfīxōs in faecibus **suīs**,
quī dīcunt in cordibus **suīs**:
“Nōn faciet **bene** Dominus
et nōn faciet **male**”.
13 Et erunt opēs eōrum in dīreptiōnem,
et **domus** eōrum in dēsertum;
et aedificābunt domōs
et nōn habitābunt,
et plantābunt vīneās
et nōn bibent vīnum eārum ”.
14 Iuxtā **est** diēs Dominī magnus,
iuxtā et vēlōx nimis;
vōx diēī Dominī **amāra**,
trībulābitur ibi **fortis**.
15 Diēs īrae diēs **illa**,
diēs trībulātiōnis et angustiae,
diēs vastitātis et dēsōlātiōnis,
diēs tenebrārum et cālīginis,
diēs nebulae et turbinis,
16 diēs tubae et clangōris
super cīvitātēs mūnītās
et super angulōs excelsōs.
17 Et trībulābō hominēs,
et ambulābunt ut caecī,
quia Dominō peccāvērunt;
et effundētur sanguis eōrum sīcut humus,
et vīscera eōrum sīcut **stercora**.
18 Sed et argentum eōrum et aurum eōrum
nōn poterit līberāre eōs
in **diē** īrae Dominī;
in igne zēlī eius
dēvorābitur **omnis** **terra**,
quia cōnsummātiōnem cum festīnātiōne faciet
cūnctīs habitantibus terram.
2  
1 Convenīte, congregāminī,
gēns nōn **amābilis**,
2 priusquam dispergāminī
quasi pulvis trānseuntēs,
antequam veniat super vōs
**īra** furōris Dominī,
antequam veniat super vōs
diēs furōris Dominī.
3 Quaerite Dominum,
omnēs mānsuētī terrae,
quī iūdicium eius **estis** operātī;
quaerite iūstitiam, quaerite mānsuētūdinem,
sī quōmodo abscondāminī
in **diē** furōris Dominī.
4 Quia **Gāza** **dēserta** erit,
et Ascalōn **dēsōlāta**,
Azōtum in merīdiē ēicient,
et Accārōn ērādīcābitur.
5 Vae, quī **habitātis** fūniculum **maris**, gēns Crētēnsium!
Verbum Dominī super vōs,
Chanaan, **terra** Philisthinōrum:
“ Disperdam tē,
**ita** ut nōn sit inhabitātor ”.
6 Et erit fūniculus **maris**
requiēs pāstōrum et caulae pecorum.
7 Et erit fūniculus **maris**
reliquiīs **domus** Iūdae:
ibi pāscentur,
in domibus Ascalōnis ad vesperam requiēscent,
quia vīsitābit eōs Dominus Deus eōrum
et convertet sortem eōrum.
8 “ Audīvī opprobrium Moab
et blasphēmiās fīliōrum Ammōn, quī exprobrāvērunt **populō** meō
et magnificātī sunt super terminōs eōrum.
9 Proptereā vīvō ego,
dīcit Dominus exercituum, Deus Isrāēl,
quia Moab ut **Sodoma** erit,
et fīliī Ammōn quasi **Gomorra**,
possessiō spīnārum et acervī **salis**
et dēsertum usque in aeternum;
reliquiae **populī** meī dīripient eōs,
et residuī **gentis** meae possidēbunt illōs ”.
10 **Hoc** eīs ēveniet prō **superbiā** **suā**, quia blasphēmāvērunt et magnificātī sunt
super **populum** Dominī exercituum.
11 **Horribilis** Dominus super eōs,
quia attenuābit omnēs deōs terrae;
et adōrābunt eum, singulī dē locō suō,
omnēs īnsulae gentium.
12 “ Sed et vōs, Aethiopēs,
interfectī gladiō meō eritis ”.
13 Et extendet **manum** suam super aquilōnem
et perdet Assyriam;
et pōnet Nineven in sōlitūdinem
et in āridam, quasi dēsertum.
14 Et accubābunt in **mediō** eius gregēs,
omne **genus** animālium.
Et onocrotalus et **ulula**
in capitellīs eius **morābuntur**;
vōx cantat in **fenestrā**,
corvus in līmine,
quoniam tabulātum cedrinum sublātum **est**.
15 Haec **est** cīvitās exsultāns,
habitāns in **cōnfīdentiā**,
quae dīcēbat in **corde** suō:
“ Ego sum, et extrā mē nōn **est** **alia** amplius! ”.
Quōmodo **facta** **est** in dēsertum,
cubīle bēstiae?
**Omnis**, quī trānsit per eam,
sībilābit et movēbit **manum** suam.
3  
1 Vae, prōvocātrīx et **inquināta**,
cīvitās **violenta**!
2 Nōn audīvit **vōcem**,
nōn suscēpit disciplīnam;
in Dominō nōn **est** **cōnfīsa**,
ad Deum suum nōn appropiāvit.
3 Prīncipēs eius in **mediō** eius
leōnēs rugientēs;
iūdicēs eius lupī dēsertī,
ossa nōn relinquunt in **māne**.
4 Prophētae eius vāniloquī,
**virī** fallācēs;
sacerdōtēs eius polluērunt sānctum, **iniūstē** **ēgerunt** contrā lēgem.
5 Dominus iūstus in **mediō** eius
nōn faciet inīquitātem;
**manē**, **manē** iūdicium suum dabit, sīcut lūcem, quae nōn dēficit;
nescīvit autem inīquus cōnfūsiōnem.
6 “ Disperdidī gentēs,
dissipātī sunt angulī eārum;
dēsertās fēcī viās eōrum,
dum nōn **est** quī trānseat;
dēsōlātae sunt cīvitātēs eōrum,
nōn remanente **virō** nec ūllō habitātōre.
7 Dīxī: Nunc timēbis mē,
suscipiēs disciplīnam!
Et nōn ēvānēscent ab oculīs eius omnia, in quibus vīsitāvī eam.
Vērumtamen accelerāvērunt **corrumpere**
omnēs āctiōnēs suās.
8 Quāpropter exspectā mē,
dīcit Dominus,
in **diē** **quā** surgam ut **testis**;
quia iūdicium meum, ut congregem gentēs
et colligam **rēgna**,
ut effundam super eās indignātiōnem meam,
omnem īram furōris meī;
in igne enim zēlī meī
dēvorābitur **omnis** **terra**.
9 Quia tunc reddam **populīs**
**labium** pūrum,
ut invocent omnēs in nōmine Dominī
et serviant **eī** umerō ūnō.
10 **Ultra** flūmina Aethiopiae,
inde supplicēs meī,
fīliī dispersōrum meōrum
dēferent mūnus mihi.
11 In **diē** **illa** nōn **cōnfunderis**
super cūnctīs āctiōnibus tuīs,
quibus **praevāricāta** **es** in mē;
quia tunc auferam dē **mediō** tuī
magniloquōs superbōs tuōs,
et nōn adiciēs exaltārī amplius
in monte sānctō meō.
12 Et dērelinquam in **mediō** tuī
**populum** pauperem et egēnum ”.
Et spērābunt in nōmine Dominī
reliquiae Isrāēl.
13 Nōn facient inīquitātem
nec loquentur mendācium;
et nōn inveniētur in ōre eōrum
**linguā** **dolōsā**,
quoniam ipsī pāscentur et accubābunt,
et nōn erit quī exterreat.
14 **Lauda**, **fīlia** **Sīōn**;
**iūbilātē**, Isrāēl!
Laetāre et exsultā in omnī **corde**,
**fīlia** Ierusālem!
15 Abstulit Dominus iūdicium tuum,
āvertit inimīcōs tuōs;
rēx Isrāēl, Dominus, in **mediō** tuī,
nōn timēbis **mālum** **ultrā**.
16 In **diē** **illa** **dīcētur** Ierusālem:
“ Nōlī timēre, **Sīōn**;
nē dissolvantur **manūs** tuae!
17 Dominus Deus tuus in **mediō** tuī,
**fortis** ipse salvābit;
gaudēbit super tē in **laetitiā**,
**commōtus** in dīlēctiōne **suā**;
exsultābit super tē in laude
18 sīcut in **diē** **conventūs** ”.
“ Auferam ā tē calamitātem,
ut nōn **ultrā** habeās super **ea** opprobrium.
19 Ecce ego interficiam
omnēs, quī afflīxērunt tē
in tempore illō;
et salvābō claudicantem
et eam, quae **ēiecta** fuerat, congregābō;
et pōnam eōs in laudem et in **nōmen** in omnī **terrā** cōnfūsiōnis eōrum,
20 in tempore illō, quō addūcam vōs,
et in tempore, quō congregābō vōs. Dabō enim vōs in **nōmen** et in laudem
omnibus **populīs** terrae,
cum converterō sortem vestram
**cōram** oculīs vestrīs ”,
dīcit Dominus.
