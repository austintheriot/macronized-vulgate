# EPISTULA II IŌANNĪS

1 Presbyter ēlēctae dominae et fīliīs eius, quōs ego dīligō in vēritāte, et nōn ego sōlus, sed et omnēs, quī nōvērunt vēritātem, 2 propter vēritātem, quae permanet in nōbīs et nōbīscum erit in sempiternum. 3 Erit nōbīscum grātia, misericordia, pāx ā Deō Patre et ā Iēsū Chrīstō, Fīliō Patris, in vēritāte et cāritāte.

4 Gāvīsus sum valdē, quoniam invēnī dē fīliīs tuīs ambulantēs in vēritāte, sīcut mandātum accēpimus ā Patre. 5 Et nunc rogō tē, domina, nōn tamquam mandātum novum scrībēns tibi, sed quod habuimus ab initiō, ut dīligāmus alterutrum. 6 Et haec est cāritās, ut ambulēmus secundum mandāta eius; hoc mandātum est quemadmodum audīstis ab initiō, ut in eō ambulētis.

7 Quoniam multī sēductōrēs prōdiērunt in mundum, quī nōn cōnfitentur Iēsum Chrīstum venientem in carne; hic est sēductor et antichrīstus. 8 Vidēte vōsmetipsōs, nē perdātis, quae operātī estis, sed ut mercēdem plēnam accipiātis. 9 Omnis, quī ultrā prōcēdit et nōn manet in doctrīnā Chrīstī, Deum nōn habet; quī permanet in doctrīnā, hic et Patrem et Fīlium habet.

10 Sī quis venit ad vōs et hanc doctrīnam nōn affert, nōlīte accipere eum in domum nec ”Avē” eī dīxerītis; 11 quī enim dīcit illī: ”Avē”, commūnicat operibus illīus malignīs. 12 Plūra habēns vōbīs scrībere, nōluī per chartam et ātrāmentum; spērō enim mē futūrum apud vōs, et ōs ad ōs loquī, ut gaudium nostrum plēnum sit.

13 Salūtant tē fīliī sorōris tuae ēlēctae.

