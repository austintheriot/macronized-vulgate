# AD TĪMOTHEUM **EPISTULĀ** IĪ SĀNCTĪ PAULĪ APOSTOLĪ

[1](#1) [2](#2) [3](#3) [4](#4)

## 1

1 Paulus, apostolus Chrīstī Iēsū per voluntātem Deī secundum prōmissiōnem vītae, quae **est** in Chrīstō Iēsū,

2 Tīmotheō cārissimō fīliō: **grātia**, **misericordia**, pāx ā Deō Patre et Chrīstō Iēsū Dominō nostrō.

3 **Grātiās** agō Deō, cui serviō ā prōgenitōribus in **cōnscientiā** **pūrā**, quod **sine** intermissiōne habeō tuī memoriam in ōrātiōnibus meīs nocte ac **diē**

4 dēsīderāns tē **vidēre**, memor lacrimārum tuārum, ut gaudiō implear,

5 recordātiōnem accipiēns eius fideī, quae **est** in tē nōn **ficta**, quae et habitāvit prīmum in **aviā** **tuā** Loide et mātre **tua** Eunīcē, certus sum autem quod et in tē.

6 Propter quam causam admoneō tē, ut resuscitēs dōnātiōnem Deī, quae **est** in tē per impositiōnem manuum meārum;

7 nōn enim **dedit** nōbīs Deus Spīritum timōris sed **virtūtis** et dīlēctiōnis et sōbrietātis.

8 Nōlī itaque **ērubēscere** testimōnium Dominī nostrī neque mē vīnctum eius, sed collabōrā ēvangeliō secundum virtūtem Deī,

9 quī nōs salvōs fēcit et vocāvit vocātiōne **sānctā**, nōn secundum **opera** **nostra** sed secundum prōpositum suum et grātiam, quae **data** **est** nōbīs in Chrīstō Iēsū ante tempora saeculāria;

10 **manifestāta** autem nunc per illūstrātiōnem salvātōris nostrī Iēsū Chrīstī, quī dēstrūxit quidem mortem, illūmināvit autem vītam et incorruptiōnem per ēvangelium,

11 in quō **positus** sum ego praedicātor et apostolus et doctor.

12 Ob quam causam etiam haec patior, sed nōn cōnfundor; sciō enim, cui crēdidī, et certus sum quia potēns **est** dēpositum meum servāre in illum diem.

13 Fōrmam habē sānōrum verbōrum, quae ā mē audīstī, in **fide** et dīlēctiōne, quae sunt in Chrīstō Iēsū;

14 bonum dēpositum cūstōdī per Spīritum Sānctum, quī habitat in nōbīs.

15 Scīs **hoc**, quod āversī sunt ā mē omnēs, quī in **Asiā** sunt, ex quibus **est** Phygelus et Hermogenēs.

16 Det misericordiam Dominus Onēsiphorī domuī, quia saepe mē refrīgerāvit et catēnam meam nōn ērubuit;

17 sed cum Rōmam vēnisset, **sollicitē** mē quaesīvit et **invēnit**

18 — det illī Dominus invenīre misericordiam ā Dominō in **illā** **diē** — et **quanta** Ephesī ministrāvit, melius tū nōstī.

## 2

1 Tū ergō, fīlī mī, cōnfortāre in **grātiā**, quae **est** in Chrīstō Iēsū;

2 et quae audīstī ā mē per multōs testēs, haec commendā fidēlibus hominibus, quī idōneī erunt et aliōs docēre.

3 Collabōrā sīcut bonus **mīles** Chrīstī Iēsū.

4 Nēmō mīlitāns implicat sē saeculī negōtiīs, ut **eī** placeat, quī eum ēlēgit;

5 sī autem certat **quis** agōne, nōn corōnātur **nisi** **lēgitimē** certāverit.

6 Labōrantem agricolam oportet prīmum dē frūctibus accipere.

7 Intellege, quae **dīcō**; dabit enim tibi Dominus in omnibus intellēctum.

8 Memor **estō** **Iēsum** Chrīstum resuscitātum **esse** ā mortuīs, ex sēmine Dāvīd, secundum ēvangelium meum,

9 in quō labōrō usque ad **vincula** quasi **male** operāns; sed verbum Deī nōn **est** alligātum!

10 Ideō omnia sustineō propter ēlēctōs, ut et ipsī salūtem cōnsequantur, quae **est** in Chrīstō Iēsū cum **glōriā** **aeternā**.

11 **Fidēlis** sermō, Nam, sī commortuī sumus, et convīvēmus;

12 sī sustinēmus, et conrēgnābimus; sī negābimus, et ille negābit nōs;

13 sī nōn crēdimus, ille **fidēlis** **manet**, negāre enim sēipsum nōn potest.

14 Haec commonē testificāns **cōram** Deō verbīs nōn **contendere**: in nihil ūtile **est**, **nisi** ad subversiōnem audientium.

15 **Sollicitē** **cūrā** tēipsum probābilem exhibēre Deō, operārium incōnfūsibilem, **rēctē** tractantem verbum vēritātis.

16 **Profāna** autem ināniloquia dēvītā, **magis** enim prōficient ad impietātem,

17 et sermō eōrum ut cancer serpit; ex quibus **est** **Hymenaeus** et Philētus,

18 quī circā vēritātem aberrāvērunt dīcentēs resurrēctiōnem iam factam, et subvertunt quōrundam fidem.

19 Sed firmum fundāmentum Deī stat habēns signāculum **hoc**: Cognōvit Dominus, quī sunt eius, et: Discēdat ab inīquitāte **omnis**, quī nōminat **nōmen** Dominī.

20 In **magnā** autem domō nōn **sōlum** sunt vāsa **aurea** et **argentea** sed et **lignea** et fictilia, et quaedam quidem in honōrem, quaedam autem in ignōminiam;

21 sī **quis** ergō ēmundāverit sē ab istīs, erit **vas** in honōrem, sānctificātum, ūtile Dominō, ad omne opus bonum parātum.

22 Iuvenīlia autem dēsīderia fuge, sectāre vērō iūstitiam, fidem, cāritātem, pācem cum hīs, quī invocant Dominum dē **corde** pūrō.

23 Stultās autem et **sine** **disciplīnā** quaestiōnēs dēvītā, sciēns quia generant **lītēs**;

24 servum autem Dominī nōn oportet lītigāre, sed mānsuētum **esse** ad omnēs, aptum ad docendum, patientem,

25 cum mānsuētūdine corripientem eōs, quī resistunt, sī quandō det illīs Deus paenitentiam ad cognōscendam vēritātem,

26 et resipīscant ā Diabolī laqueō, ā quō captī tenentur ad ipsīus voluntātem.

## 3

1 **Hoc** autem scītō, quod in nō vissīmīs diēbus īnstābunt tem pora **perīculōsa**.

2 Erunt enim hominēs sēipsōs amantēs, cupidī, ēlātī, superbī, blasphēmī, **parentibus** inoboedientēs, ingrātī, scelestī,

3 **sine** affectiōne, **sine** **foedere**, crīminātōrēs, incontinentēs, immītēs, **sine** benignitāte,

4 prōditōrēs, protervī, tumidī, voluptātum amātōrēs **magis** quam Deī,

5 habentēs speciem quidem pietātis, virtūtem autem eius abnegantēs; et hōs dēvītā.

6 Ex hīs enim sunt, quī penetrant domōs et captīvās dūcunt mulierculās onerātās **peccātīs**, quae dūcuntur variīs concupiscentiīs,

7 semper discentēs et numquam ad scientiam vēritātis pervenīre valentēs.

8 Quemadmodum autem Iannēs et Iambrēs restitērunt Moȳsī, **ita** et hī resistunt vēritātī, hominēs corruptī mente, reprobī circā fidem;

9 sed **ultrā** nōn prōficient, **īnsipientia** enim eōrum **manifēsta** erit omnibus, sīcut et illōrum fuit.

10 Tū autem assecūtus **es** meam doctrīnam, īnstitūtiōnem, prōpositum, fidem, longanimitātem, dīlēctiōnem, patientiam,

11 persecūtiōnēs, passiōnēs, quālia mihi **facta** sunt Antiochīae, Īconiī, Lystrīs, quālēs persecūtiōnēs sustinuī; et ex omnibus mē ēripuit Dominus.

12 Et omnēs, quī volunt **piē** **vīvere** in Chrīstō Iēsū, persecūtiōnem patientur;

13 **malī** autem hominēs et sēductōrēs prōficient in peius, in errōrem mittentēs et errantēs.

14 Tū vērō permanē in hīs, quae didicistī et **crēdita** sunt tibi, sciēns ā quibus **didicerīs**,

15 et quia ab **īnfantiā** Sacrās Litterās nōstī, quae tē possunt **īnstruere** ad salūtem per fidem, quae **est** in Chrīstō Iēsū.

16 **Omnis** **Scrīptūra** dīvīnitus **īnspīrāta** **est** et **ūtilis** ad docendum, ad arguendum, ad corrigendum, ad ērudiendum in **iūstitiā**,

17 ut **perfectus** sit homō Deī, ad omne opus bonum **īnstrūctus**.

## 4

1 Testificor **cōram** Deō et Chrīstō Iēsū, quī iūdicātūrus **est** vīvōs ac mortuōs, per adventum ipsīus et rēgnum eius:

2 praedicā verbum, īnstā **opportūnē**, **importūnē**, argue, increpā, obsecrā in omnī longanimitāte et **doctrīnā**.

3 Erit enim tempus, cum sānam doctrīnam nōn sustinēbunt, sed ad **sua** dēsīderia coacervābunt sibi magistrōs prūrientēs auribus,

4 et ā vēritāte quidem audītum āvertent, ad fābulās autem convertentur.

5 Tū vērō vigilā in omnibus, labōrā, opus fac ēvangelistae, ministerium tuum implē.

6 Ego enim iam dēlībor, et tempus meae resolūtiōnis īnstat.

7 Bonum certāmen certāvī, cursum cōnsummāvī, fidem servāvī;

8 in reliquō **reposita** **est** mihi iūstitiae **corōna**, quam reddet mihi Dominus in **illā** **diē**, iūstus iūdex, nōn **sōlum** autem mihi sed et omnibus, quī dīligunt adventum eius.

9 **Festīna** venīre ad mē **cito**.

10 Dēmās enim mē dērelīquit dīligēns **hoc** saeculum et abiit Thessalonīcam, Crēscēns in Galatiam, Titus in Dalmatiam;

11 Lūcās **est** mēcum **sōlus**. **Mārcum** assūmēns addūc tēcum, **est** enim mihi **ūtilis** in ministerium.

12 Tychicum autem mīsī Ephesum.

13 Paenulam, quam **reliquī** Troade apud Carpum, veniēns affer, et librōs, **maximē** autem membrānās.

14 **Alexander** aerārius **multa** **mala** mihi ostendit. Reddet **eī** Dominus secundum **opera** eius;

15 quem et tū dēvītā, valdē enim restitit verbīs nostrīs.

16 In **prīmā** **mea** dēfēnsiōne nēmō mihi affuit, sed omnēs mē dērelīquērunt. Nōn illīs reputētur;

17 Dominus autem mihi astitit et cōnfortāvit mē, ut per mē praedicātiō impleātur, et audiant omnēs gentēs; et līberātus sum dē ōre leōnis.

18 Līberābit mē Dominus ab omnī opere **malō** et salvum faciet in rēgnum suum caeleste; cui **glōria** in saecula saeculōrum. Āmēn.

19 Salūtā Prīscam et Aquilam et Onēsiphorī domum.

20 Erāstus remānsit Corinthī, Trophimum autem **reliquī** īnfirmum Mīlētī.

21 **Festīna** ante hiemem venīre.

Salūtat tē Eubulus et Pudēns et Linus et **Claudia** et frātrēs omnēs.

22 Dominus cum spīritū tuō. **Grātia** vōbīscum.


