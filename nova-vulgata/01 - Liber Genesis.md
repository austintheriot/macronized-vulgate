# Liber Genesis


[1](#1) [2](#2) [3](#3) [4](#4) [5](#5) [6](#6) [7](#7) [8](#8) [9](#9) [10](#10) [11](#11) [12](#12) [13](#13) [14](#14) [15](#15) [16](#16) [17](#17) [18](#18) [19](#19) [20](#20) [21](#21) [22](#22) [23](#23) [24](#24) [25](#25) [26](#26)
[27](#27) [28](#28) [29](#29) [30](#30) [31](#31) [32](#32) [33](#33) [34](#34) [35](#35) [36](#36) [37](#37) [38](#38) [39](#39) [40](#40) [41](#41) [42](#42) [43](#43) [44](#44) [45](#45) [46](#46) [47](#47) [48](#48) [49](#49) [50](#50)


## 1

1 In prīncipiō creāvit Deus caelum et terram.

2 Terra autem erat inānis et vacua, et tenebrae super faciem abyssī, et spīritus Deī ferēbātur super aquās.

3 Dīxitque Deus: “Fīat lūx”. Et facta est lūx.

4 Et vīdit Deus lūcem quod esset bona et dīvīsit Deus lūcem ac tenebrās.

5 Appellāvitque Deus lūcem Diem et tenebrās Noctem. Factumque est vespere et māne, diēs ūnus.

6 Dīxit quoque Deus: “Fīat firmāmentum in mediō aquārum et dīvidat aquās ab aquīs”.

7 Et fēcit Deus firmāmentum dīvīsitque aquās, quae erant sub firmāmentō, ab hīs, quae erant super firmāmentum. Et factum est ita.

8 Vocāvitque Deus firmāmentum Caelum. Et factum est vespere et māne, diēs secundus.

9 Dīxit vērō Deus: “Congregentur aquae, quae sub caelō sunt, in locum ūnum, et appāreat ārida”. Factumque est ita.

10 Et vocāvit Deus āridam Terram congregātiōnēsque aquārum appellāvit Maria. Et vīdit Deus quod esset bonum.

11 Et ait Deus: “Germinet terra herbam virentem et herbam facientem sēmen et lignum pōmiferum faciēns frūctum juxtā genus suum, cujus sēmen in sēmetipsō sit super terram”. Et factum est ita.

12 Et prōtulit terra herbam virentem et herbam afferentem sēmen juxtā genus suum lignumque faciēns frūctum, quī habet in sēmetipsō sēmentem secundum speciem suam. Et vīdit Deus quod esset bonum.

13 Et factum est vespere et māne, diēs tertius.

14 Dīxit autem Deus: “Fīant lūmināria in firmāmentō caelī, ut dīvidant diem ac noctem et sint in signa et tempora et diēs et annōs,

15 ut lūceant in firmāmentō caelī et illūminent terram. Et factum est ita.

16 Fēcitque Deus duo magna lūmināria: lūmināre majus, ut praeesset diēī, et lūmināre minus, ut praeesset noctī, et stēllās.

17 Et posuit eās Deus in firmāmentō caelī, ut lūcērent super terram

18 et praeessent diēī ac noctī et dīviderent lūcem ac tenebrās. Et vīdit Deus quod esset bonum.

19 Et factum est vespere et māne, diēs quārtus.

20 Dīxit etiam Deus: “Pullulent aquae rēptile animae vīventis, et volātile volet super terram sub firmāmentō caelī”.

21 Creāvitque Deus cētē grandia et omnem animam vīventem atque mōtābilem, quam pullulant aquae secundum speciēs suās, et omne volātile secundum genus suum. Et vīdit Deus quod esset bonum;

22 benedīxitque eīs Deus dīcēns: “Crēscite et multiplicāminī et replēte aquās maris, avēsque multiplicentur super terram ”.

23 Et factum est vespere et māne, diēs quīntus.

24 Dīxit quoque Deus: “Prōdūcat terra animam vīventem in genere suō, jūmenta et rēptilia et bēstiās terrae secundum speciēs suās”. Factumque est ita.

25 Et fēcit Deus bēstiās terrae juxtā speciēs suās et jūmenta secundum speciēs suās et omne rēptile terrae in genere suō. Et vīdit Deus quod esset bonum.

26 Et ait Deus: “Faciāmus hominem ad imāginem et similitūdinem nostram; et praesint piscibus maris et volātilibus caelī et bēstiīs ūniversaeque terrae omnīque rēptilī, quod movētur in terrā”.

27 Et creāvit Deus hominem ad imāginem suam;

ad imāginem Deī creāvit illum;

masculum et fēminam creāvit eōs.

28 Benedīxitque illīs Deus et ait illīs Deus: “Crēscite et multiplicāminī et replēte terram et subicite eam et domināminī piscibus maris et volātilibus caelī et ūniversīs animantibus, quae moventur super terram”.

29 Dīxitque Deus: “Ecce dedī vōbīs omnem herbam afferentem sēmen super terram et ūniversa ligna, quae habent in sēmetipsīs frūctum lignī portantem sēmentem, ut sint vōbīs in ēscam

30 et cūnctīs animantibus terrae omnīque volucrī caelī et ūniversīs, quae moventur in terrā et in quibus est anima vīvēns, omnem herbam virentem ad vēscendum”. Et factum est ita.

31 Vīditque Deus cūncta, quae fēcit, et ecce erant valdē bona. Et factum est vespere et māne, diēs sextus.

## 2

1 Igitur perfectī sunt caelī et terra et omnīs exercitūs eōrum.

2 Complēvitque Deus diē septimō opus suum, quod fēcerat, et requiēvit diē septimō ab ūniversō opere, quod patrārat.

3 Et benedīxit Deus diēī septimō et sānctificāvit illum, quia in ipsō requiēverat ab omnī opere suō, quod creāvit Deus, ut faceret.

4 Istae sunt generātiōnēs caelī et terrae, quandō creāta sunt.

In diē quō fēcit Dominus Deus terram et caelum ­

5 omne virgultum agrī, antequam orīrētur in terrā, omnisque herba regiōnis, priusquam germināret; nōn enim pluerat Dominus Deus super terram, et homō nōn erat, quī operārētur humum,

6 sed fōns ascendēbat ē terrā irrigāns ūniversam superficiem terrae ­

7 tunc fōrmāvit Dominus Deus hominem pulverem dē humō et īnspīrāvit in nārēs ejus spīrāculum vītae, et factus est homō in animam vīventem.

8 Et plantāvit Dominus Deus paradīsum in Ēden ad orientem, in quō posuit hominem, quem fōrmāverat.

9 Prōdūxitque Dominus Deus dē humō omne lignum pulchrum vīsū et ad vēscendum suāve, lignum etiam vītae in mediō paradīsī lignumque scientiae bonī et malī.

10 Et fluvius ēgrediēbātur ex Ēden ad irrigandum paradīsum, quī inde dīviditur in quattuor capita. 11 Nōmen ūnī Phison: ipse est, quī circuit omnem terram Hevila, ubi est aurum;

12 et aurum terrae illīus optimum est; ibi invenītur bdellium et lapis onychinus.

13 Et nōmen fluviō secundō Gēōn: ipse est, quī circuit omnem terram Aethiopiae.

14 Nōmen vērō flūminis tertiī Tigris: ipse vādit ad orientem Assyriae. Fluvius autem quārtus ipse est Euphrātēs.

15 Tulit ergō Dominus Deus hominem et posuit eum in paradīsō Ēden, ut operārētur et cūstōdīret illum;

16 praecēpitque Dominus Deus hominī dīcēns: “Ex omnī lignō paradīsī comede;

17 dē lignō autem scientiae bonī et malī nē comedās; in quōcumque enim dīē comēderis ex eō, morte moriēris”.

18 Dīxit quoque Dominus Deus: “Nōn est bonum esse hominem sōlum; faciam eī adjūtōrium simile suī”.

19 Fōrmātīs igitur Dominus Deus dē humō cūnctīs animantibus agrī et ūniversīs volātilibus caelī, addūxit ea ad Adam, ut vidēret quid vocāret ea; omne enim, quod vocāvit Adam animae vīventis, ipsum est nōmen ejus.

20 Appellāvitque Adam nōminibus suīs cūncta pecora et ūniversa volātilia caelī et omnēs bēstiās agrī; Adae vērō nōn inveniēbātur adjūtor similis ejus.

21 Immīsit ergō Dominus Deus sopōrem in Adam. Cumque obdormīsset, tulit ūnam dē costīs ejus et replēvit carnem prō eā;

22 et aedificāvit Dominus Deus costam, quam tulerat dē Adam, in mulierem et addūxit eam ad Adam.

23 Dīxitque Adam:

“Haec nunc os ex ossibus meīs

et carō dē carne meā!

Haec vocābitur Virāgō,

quoniam dē virō sūmpta est haec”.

24 Quam ob rem relinquet vir patrem suum et mātrem et adhaerēbit uxōrī suae; et erunt in carnem ūnam.

25 Erant autem uterque nūdī, Adam scīlicet et uxor ejus, et nōn ērubēscēbant.

## 3

1 Et serpēns erat callidior cūnctīs animantibus agrī, quae fēcerat Dominus Deus. Quī dīxit ad mulierem: “Vērene praecēpit vōbīs Deus, ut nōn comederētis dē omnī lignō paradīsī?”.

2 Cui respondit mulier: “Dē frūctū lignōrum, quae sunt in paradīsō, vēscimur;

3 dē frūctū vērō lignī, quod est in mediō paradīsī, praecēpit nōbīs Deus, nē comederēmus et nē tangerēmus illud, nē moriāmur”.

4 Dīxit autem serpēns ad mulierem: “Nēquāquam morte moriēminī!

5 Scit enim Deus quod in quōcumque diē comēderitis ex eō, aperientur oculī vestrī, et eritis sīcut Deus scientēs bonum et malum”.

6 Vīdit igitur mulier quod bonum esset lignum ad vēscendum et pulchrum oculīs et dēsīderābile esset lignum ad intellegendum; et tulit dē frūctū illīus et comēdit deditque etiam virō suō sēcum, quī comēdit.

7 Et apertī sunt oculī ambōrum. Cumque cognōvissent esse sē nūdōs, cōnsuērunt folia fīcūs et fēcērunt sibi perizōmata.

8 Et cum audīssent vōcem Dominī Deī dēambulantis in paradīsō ad auram post merīdiem, abscondit sē Adam et uxor ejus ā faciē Dominī Deī in mediō lignī paradīsī.

9 Vocāvitque Dominus Deus Adam et dīxit eī: “Ubi es?”.

10 Quī ait: “Vōcem tuam audīvī in paradīsō et timuī eō quod nūdus essem et abscondī mē”.

11 Cui dīxit: “Quis enim indicāvit tibi quod nūdus essēs, nisi quod ex lignō, dē quō tibi praecēperam, nē comederēs, comēdistī?”.

12 Dīxitque Adam: “Mulier, quam dedistī sociam mihi, ipsa dedit mihi dē lignō, et comēdī”.

13 Et dīxit Dominus Deus ad mulierem: “Quid hoc fēcistī?”. Quae respondit: “Serpēns dēcēpit mē, et comēdī”.

14 Et ait Dominus Deus ad serpentem:

“Quia fēcistī hoc, maledictus es

inter omnia pecora

et omnēs bēstiās agrī!

Super pectus tuum gradiēris

et pulverem comedēs cūnctīs

diēbus vītae tuae.

15 Inimīcitiās pōnam inter tē et mulierem

et sēmen tuum et sēmen illīus;

ipsum conteret caput tuum,

et tū conterēs calcāneum ejus”.

16 Mulierī dīxit:

“Multiplicābō aerumnās tuās

et conceptūs tuōs:

in dolōre pariēs fīliōs,

et ad virum tuum erit appetītus tuus,

ipse autem dominābitur tuī”.

17 Adae vērō dīxit: “Quia audīstī vōcem uxōris tuae et comēdistī dē lignō, ex quō praecēperam tibi, nē comederēs,

maledicta humus propter tē!

In labōribus comedēs ex eā

cūnctīs diēbus vītae tuae.

18 Spīnās et tribulōs germinābit tibi,

et comedēs herbās terrae;

19 in sūdōre vultūs tuī vēscēris pāne,

dōnec revertāris ad humum,

dē quā sūmptūs es,

quia pulvis es et in pulverem revertēris”.

20 Et vocāvit Adam nōmen uxōris suae Ēva, eō quod māter esset cūnctōrum vīventium.

21 Fēcit quoque Dominus Deus Adae et uxōrī ejus tunicās pelliceās et induit eōs.

22 Et ait Dominus Deus: “Ecce homō factus est quasi ūnus ex nōbīs, ut sciat bonum et malum; nunc ergō, nē mittat manum suam et sūmat etiam dē lignō vītae et comedat et vīvat in aeternum!”.

23 Ēmīsit eum Dominus Deus dē paradīsō Ēden, ut operārētur humum, dē quā sūmptus est.

24 Ējēcitque hominem et collocāvit ad orientem paradīsī Ēden cherubim et flammeum gladium atque versātilem ad cūstōdiendam viam lignī vītae.

## 4

1 Adam vērō cognōvit Ēvam uxōrem suam, quae concēpit et peperit Cāīn dīcēns: “Acquīsīvī virum per Dominum”.

2 Rūrsusque peperit frātrem ejus Abel. Et fuit Abel pāstor ovium et Cāīn agricola.

3 Factum est autem post aliquot diēs ut offerret Cāīn dē frūctibus agrī mūnus Dominō.

4 Abel quoque obtulit dē prīmōgenitīs gregis suī et dē adipibus eōrum. Et respexit Dominus ad Abel et ad mūnus ejus,

5 ad Cāīn vērō et ad mūnus illīus nōn respexit. Īrātusque est Cāīn vehementer, et concidit vultus ejus.

6 Dīxitque Dominus ad eum: “Quārē īrātus es, et cūr concidit faciēs tua?

7 Nōnne sī bene ēgerīs, vultum attollēs? Sīn autem male, in foribus peccātum īnsidiābitur, et ad tē erit appetītus ejus, tū autem domināberis illīus”.

8 Dīxitque Cāīn ad Abel frātrem suum: “Ēgrediāmur forās”. Cumque essent in agrō, cōnsurrēxit Cāīn adversus Abēl frātrem suum et interfēcit eum.

9 Et ait Dominus ad Cāīn: “Ubi est Abēl frāter tuus?”. Quī respondit: “Nesciō. Num cūstōs frātris meī sum ego?”.

10 Dīxitque ad eum: “Quid fēcistī? Vōx sanguinis frātris tuī clāmat ad mē dē agrō.

11 Nunc igitur maledictus eris procul ab agrō, quī aperuit ōs suum et suscēpit sanguinem frātris tuī dē manū tuā!

12 Cum operātus fueris eum, amplius nōn dabit tibi frūctūs suōs; vagus et profugus eris super terram”.

13 Dīxitque Cāīn ad Dominum: “Major est poena mea quam ut portem eam.

14 Ecce ēicis mē hodiē ā faciē agrī, et ā faciē tuā abscondar et erō vagus et profugus in terrā; omnis igitur, quī invēnerit mē, occīdet mē”.

15 Dīxitque eī Dominus: “Nēquāquam ita fīet, sed omnis quī occīderit Cāīn, septuplum pūniētur!”. Posuitque Dominus Cāīn signum, ut nōn eum interficeret omnis quī invēnisset eum.

16 Ēgressusque Cāīn ā faciē Dominī habitāvit in terrā Nod ad orientālem plāgam Ēden.

17 Cognōvit autem Cāīn uxōrem suam, quae concēpit et peperit Henoch. Et aedificāvit cīvitātem vocāvitque nōmen ejus ex nōmine fīliī suī Henoch.

18 Porrō Henoch genuit Irad, et Irad genuit Maviaēl, et Maviael genuit Mathusaēl, et Mathusaēl genuit Lamech.

19 Quī accēpit uxōrēs duās: nōmen ūnī Ada et nōmen alterī Sella.

20 Genuitque Ada Iabel, quī fuit pater habitantium in tentōriīs atque pāstōrum.

21 Et nōmen frātris ejus Iubal; ipse fuit pater omnium canentium citharā et organō.

22 Sella quoque genuit Tubalcain, quī fuit malleātor et faber in cūncta opera aeris et ferrī. Soror vērō Tubalcain Noēma.

23 Dīxitque Lamech uxōribus suīs:

“Ada et Sella, audīte vōcem meam; uxōrēs Lamech, auscultāte sermōnem meum:

occīdī virum prō vulnere meō

et adulēscentulum prō līvōre meō;

24 septuplum ultiō dabitur dē Cāīn, dē Lamech vērō septuāgiēs septiēs”.

25 Cognōvit quoque Adam uxōrem suam, et peperit fīlium vocāvitque nōmen ejus Seth dīcēns: “Posuit mihi Deus sēmen aliud prō Abel, quem occīdit Cāīn”.

26 Sed et Seth nātus est fīlius, quem vocāvit Ēnōs. Tunc coepērunt invocāre nōmen Dominī.

## 5

1 Hic est liber generātiōnis Adam. In diē quā creāvit Deus hominem, ad similitūdinem Deī fēcit illum.

2 Masculum et fēminam creāvit eōs et benedīxit illīs; et vocāvit nōmen eōrum Adam in diē, quō creātī sunt.

3 Vīxit autem Adam centum trīgintā annīs et genuit ad similitūdinem et imāginem suam vocāvitque nōmen ejus Seth.

4 Et factī sunt diēs Adam, postquam genuit Seth, octingentī annī, genuitque fīliōs et fīliās.

5 Et factum est omne tempus, quod vīxit Adam, annī nōngentī trīgintā, et mortuus est.

6 Vīxit quoque Seth centum quīnque annōs et genuit Ēnōs.

7 Vīxitque Seth, postquam genuit Ēnōs, octingentīs septem annīs genuitque fīliōs et fīliās.

8 Et factī sunt omnēs diēs Seth nōngentōrum duodecim annōrum, et mortuus est.

9 Vīxit vērō Ēnōs nōnāgintā annīs et genuit Cainan.

10 Et vīxit Ēnōs, postquam genuit Cainan, octingentīs quīndecim annīs et genuit fīliōs et fīliās.

11 Factīque sunt omnēs diēs Ēnōs nōngentōrum quīnque annōrum, et mortuus est.

12 Vīxit quoque Cainan septuāgintā annīs et genuit Malaleēl.

13 Et vīxit Cainan, postquam genuit Malaleēl, octingentōs quadrāgintā annōs genuitque fīliōs et fīliās.

14 Et factī sunt omnēs diēs Cainan nōngentī decem annī, et mortuus est.

15 Vīxit autem Malaleel sexāgintā quīnque annōs et genuit Iared.

16 Et vīxit Malaleēl, postquam genuit Iared, octingentīs trīgintā annīs et genuit fīliōs et fīliās.

17 Et factī sunt omnēs diēs Malaleel octingentī nōnāgintā quīnque annī, et mortuus est.

18 Vīxitque Iared centum sexāgintā duōbus annīs et genuit Henoch.

19 Et vīxit Iared, postquam genuit Henoch, octingentōs annōs et genuit fīliōs et fīliās.

20 Et factī sunt omnēs diēs Iared nōngentī sexāgintā duo annī, et mortuus est.

21 Porrō Henoch vīxit sexāgintā quīnque annīs et genuit Mathusalam.

22 Et ambulāvit Henoch cum Deō, postquam genuit Mathusalam, trecentīs annīs et genuit fīliōs et fīliās.

23 Et factī sunt omnēs diēs Henoch trecentī sexāgintā quīnque annī,

24 ambulāvitque cum Deō et nōn appāruit, quia tulit eum Deus.

25 Vīxit quoque Mathusala centum octōgintā septem annōs et genuit Lamech.

26 Et vīxit Mathusala, postquam genuit Lamech, septingentōs octōgintā duōs annōs et genuit fīliōs et fīliās.

27 Et factī sunt omnēs diēs Mathusalae nōngentī sexāgintā novem annī, et mortuus est.

28 Vīxit autem Lamech centum octōgintā duōbus annīs et genuit fīlium

29 vocāvitque nōmen ejus Noē dīcēns: “Iste cōnsōlābitur nōs ab operibus nostrīs et labōre manuum nostrārum in agrō, cui maledīxit Dominus”.

30 Vīxitque Lamech, postquam genuit Noē, quīngentōs nōnāgintā quīnque annōs et genuit fīliōs et fīliās.

31 Et factī sunt omnēs diēs Lamech septingentī septuāgintā septem annī, et mortuus est.

32 Noē vērō, cum quīngentōrum esset annōrum, genuit Sem, Cham et Iapheth.

## 6

1 Cumque coepissent hominēs multiplicārī super terram et fīliās prōcreāssent,

2 videntēs fīliī Deī fīliās hominum quod essent pulchrae, accēpērunt sibi uxōrēs ex omnibus, quās ēlēgerant.

3 Dīxitque Deus: “Nōn permanēbit spīritus meus in homine in aeternum, quia carō est; eruntque diēs illīus centum vīgintī annōrum”.

4 Gigantēs erant super terram in diēbus illīs et etiam postquam ingressī sunt fīliī Deī ad fīliās hominum, illaeque eīs genuērunt: istī sunt potentēs ā saeculō virī fāmōsī.

5 Vidēns autem Dominus quod multa malitia hominum esset in terrā, et cūncta cōgitātiō cordis eōrum nōn intenta esset nisi ad malum omnī tempore,

6 paenituit Dominum quod hominem fēcisset in terrā. Et tāctus dolōre cordis intrīnsecus:

7 “Dēlēbō, inquit, hominem, quem creāvī, ā faciē terrae, ab homine usque ad pecūs, usque ad rēptile et usque ad volucrēs caelī; paenitet enim mē fēcisse eōs”.

8 Noē vērō invēnit grātiam cōram Dominō.

9 Hae sunt generātiōnēs Noe: Noē vir jūstus atque perfectus fuit in generātiōne suā; cum Deō ambulāvit.

10 Et genuit trēs fīliōs: Sem, Cham et Iapheth.

11 Corrupta est autem terra cōram Deō et replēta est inīquitāte.

12 Cumque vīdisset Deus terram esse corruptam ­ omnis quippe carō corrūperat viam suam super terram ­

13 dīxit ad Noe: “Fīnis ūniversae carnis venit cōram mē; replēta est enim terra inīquitāte ā faciē eōrum, et ecce ego disperdam eōs dē terrā.

14 Fac tibi arcam dē lignīs cupressinīs; mānsiunculās in arcā faciēs et bitūmine liniēs eam intrīnsecus et extrīnsecus.

15 Et sīc faciēs eam: trecentōrum cubitōrum erit longitūdō arcae, quīnquāgintā cubitōrum lātitūdō et trīgintā cubitōrum altitūdō illīus.

16 Fenestram in arcā faciēs et cubitō cōnsummābis summitātem ejus. Ōstium autem arcae pōnēs ex latere; tabulātum īnferius, medium et superius faciēs in eā.

17 Ecce ego addūcam dīluviī aquās super terram, ut interficiam omnem carnem, in quā spīritus vītae est subter caelum: ūniversa, quae in terrā sunt, cōnsūmentur.

18 Pōnamque foedus meum tēcum; et ingrediēris arcam tū et fīliī tuī, uxor tua et uxōrēs fīliōrum tuōrum tēcum.

19 Et ex cūnctīs animantibus ūniversae carnis bīna indūcēs in arcam, ut vīvant tēcum, masculīnī sexūs et fēminīnī.

20 Dē volucribus juxtā genus suum et dē jūmentīs in genere suō et ex omnī rēptilī terrae secundum genus suum: bīna dē omnibus ingredientur ad tē, ut possint vīvere.

21 Tū autem tolle tēcum ex omnibus ēscīs, quae mandī possunt, et comportābis apud tē; et erunt tam tibi quam illīs in cibum”.

22 Fēcit ergō Noē omnia, quae praecēperat illī Deus; sīc fēcit.

## 7

1 Dīxitque Dominus ad Noe: “Ingredere tū et omnis domus tua arcam; tē enim vīdī jūstum cōram mē in generātiōne hāc.

2 Ex omnibus pecoribus mundīs tolle septēna septēna, masculum et fēminam; dē pecoribus vērō nōn mundīs duo duo, masculum et fēminam.

3 Sed et dē volātilibus caelī septēna septēna, masculum et fēminam, ut salvētur sēmen super faciem ūniversae terrae.

4 Adhūc enim et post diēs septem ego pluam super terram quadrāgintā diēbus et quadrāgintā noctibus et dēlēbō omnem substantiam, quam fēcī, dē superficiē terrae”.

5 Fēcit ergō Noē omnia, quae mandāverat eī Dominus.

6 Eratque Noē sēscentōrum annōrum, quandō dīluviī aquae inundāvērunt super terram.

7 Et ingressus est Noē et fīliī ejus, uxor ejus et uxōrēs fīliōrum ejus cum eō in arcam propter aquās dīluviī.

8 Dē pecoribus mundīs et immundīs et dē volucribus et ex omnī, quod movētur super terram,

9 duo et duo ingressa sunt ad Noe in arcam, masculus et fēmina, sīcut praecēperat Deus Noe.

10 Cumque trānsīssent septem diēs, aquae dīluviī inundāvērunt super terram.

11 Annō sescentēsimō vītae Noe, mēnse secundō, septimō decimō diē mēnsīs ruptī sunt omnēs fontēs abyssī magnae, et cataractae caelī apertae sunt;

12 et facta est pluvia super terram quadrāgintā diēbus et quadrāgintā noctibus.

13 In articulō diēī illīus ingressus est Noē et Sem et Cham et Iapheth fīliī ejus, uxor illīus et trēs uxōrēs fīliōrum ejus cum eīs in arcam.

14 Ipsī et omne animal secundum genus suum, ūniversaque jūmenta in genere suō, et omne rēptile, quod movētur super terram in genere suō, cūnctumque volātile secundum genus suum, ūniversae avēs omnēsque volucrēs

15 ingressae sunt ad Noe in arcam, bīna et bīna ex omnī carne, in quā erat spīritus vītae.

16 Et quae ingressa sunt, masculus et fēmina ex omnī carne introiērunt, sīcut praecēperat eī Deus; et inclūsit eum Dominus dē forīs.

17 Factumque est dīluvium quadrāgintā diēbus super terram, et multiplicātae sunt aquae et ēlevāvērunt arcam in sublīme ā terrā.

18 Vehementer enim inundāvērunt et omnia replēvērunt in superficiē terrae; porrō arca ferēbātur super aquās.

19 Et aquae praevaluērunt nimis super terram, opertīque sunt omnēs montēs excelsī sub ūniversō caelō.

20 Quīndecim cubitīs altior fuit aquā super montēs, quōs operuerat.

21 Cōnsūmptaque est omnis carō, quae movēbātur super terram, volucrum, pecorum, bēstiārum omniumque rēptilium, quae rēptant super terram, et ūniversī hominēs:

22 cūncta, in quibus spīrāculum vītae in terrā, mortua sunt.

23 Et dēlēvit omnem substantiam, quae erat super terram, ab homine usque ad pecūs, usque ad rēptile et usque ad volucrēs caelī; et dēlēta sunt dē terrā. Remānsit autem sōlus Noē et quī cum eō erant in arcā.

24 Obtinuēruntque aquae terram centum quīnquāgintā diēbus.

## 8

1 Recordātus autem Deus Noe cūnctōrumque animantium et omnium jūmentōrum, quae erant cum eō in arcā, addūxit spīritum super terram, et imminūtae sunt aquae.

2 Et clausī sunt fontēs abyssī et cataractae caelī, et prohibitae sunt pluviae dē caelō.

3 Reversaeque sunt aquae dē terrā euntēs et redeuntēs et coepērunt minuī post centum quīnquāgintā diēs.

4 Requiēvitque arca mēnse septimō, decima septimā diē mēnsis super montēs Arārat.

5 At vērō aquae ībant et dēcrēscēbant usque ad decimum mēnsem; decimō enim mēnsē, prīmā diē mēnsīs, appāruērunt cacūmina montium.

6 Cumque trānsīssent quadrāgintā diēs, aperiēns Noe fenestram arcae, quam fēcerat, dīmīsit corvum;

7 quī ēgrediēbātur exiēns et rediēns, dōnec siccārentur aquae super terram.

8 Ēmīsit quoque columbam ā sē, ut vidēret sī jam cessāssent aquae super faciem terrae.

9 Quae, cum nōn invēnisset, ubi requiēsceret pēs ejus, reversā est ad eum in arcam; aquae enim erant super ūniversam terram. Extenditque manum et apprehēnsam intulit in arcam.

10 Exspectātis autem ultrā septem diēbus aliīs, rūrsum dīmīsit columbam ex arcā.

11 At illa venit ad eum ad vesperam portāns rāmum olīvae virentibus foliīs in ōre suō. Intellēxit ergō Noē quod cessāssent aquae super terram.

12 Exspectāvitque nihilōminus septem aliōs diēs; et ēmīsit columbam, quae nōn est reversā ultrā ad eum.

13 Igitur sescentēsimō prīmō annō, prīmō mēnse, prīmā diē mēnsīs, siccātae sunt aquae super terram; et aperiēns Noe tēctum arcae, et ecce aspexit vīditque quod exsiccāta erat superficiēs terrae.

14 Mēnse secundō, septimā et vīcēsimā diē mēnsis, ārefacta est terra.

15 Locūtus est autem Deus ad Noe dīcēns:

16 “Ēgredere dē arcā tū et uxor tua, fīliī tuī et uxōrēs fīliōrum tuōrum tēcum.

17 Cūncta animantia, quae sunt apud tē ex omnī carne, tam in volātilibus quam in pecoribus et in ūniversīs rēptilibus, quae rēptant super terram, ēdūc tēcum, ut pullulent super terram et crēscant et multiplicentur super eam”.

18 Ēgressus est ergō Noē et fīliī ejus, uxor illīus et uxōrēs fīliōrum ejus cum eō.

19 Sed et omnia animantia, jūmenta, volātilia et rēptilia, quae rēptant super terram, secundum genus suum ēgressa sunt dē arcā.

20 Aedificāvit autem Noe altāre Dominō; et tollēns dē cūnctīs pecoribus mundīs et volucribus mundīs obtulit holocausta super altāre.

21 Odōrātusque est Dominus odōrem suāvitātis et locūtus est Dominus ad cor suum: “Nēquāquam ultrā maledicam terrae propter hominēs, quia cōgitātiō hūmānī cordis in malum prōna est ab adulēscentiā suā. Nōn igitur ultrā percutiam omnem animam vīventem, sīcut fēcī.

22 Cūnctīs diēbus terrae, sēmentis et messis, frīgus et aestus, aestās et hiems, diēs et nox nōn requiēscent”.

## 9

1 Benedīxitque Deus Noe et fīliīs ejus et dīxit ad eōs: “Crēscite et multiplicāminī et implēte terram.

2 Et terror vester ac tremor sit super cūncta animālia terrae et super omnēs volucrēs caelī cum ūniversīs, quae moventur super terram; omnēs piscēs maris manuī vestrae trāditī sunt.

3 Omne, quod movētur et vīvit, erit vōbīs in cibum; quasi holera virentia trādidī vōbīs omnia,

4 exceptō quod carnem cum animā, quae est in sanguine, nōn comedētis.

5 Sanguinem enim animārum vestrārum requīram dē manū cūnctārum bēstiārum; et dē manū hominis, dē manū virī frātris ejus requīram animam hominis.

6 Quīcumque effūderit hūmānum sanguinem,

per hominem fundētur sanguis illīus;

ad imāginem quippe Deī

factus est homō.

7 Vōs autem crēscite et multiplicāminī et pullulāte super terram et domināminī eī”.

8 Haec quoque dīxit Deus ad Noe et ad fīliōs ejus cum eō:

9 “Ecce ego statuam pactum meum vōbīscum et cum sēmine vestrō post vōs

10 et ad omnem animam vīventem, quae est vōbīscum tam in volucribus quam in jūmentīs et in omnibus bēstiīs terrae, quae sunt vōbīscum, cūnctīs, quae ēgressa sunt dē arcā, ūniversīs bēstiīs terrae.

11 Statuam pactum meum vōbīscum; et nēquāquam ultrā interficiētur omnis carō aquīs dīluviī, neque erit deinceps dīluvium dissipāns terram”.

12 Dīxitque Deus: “Hoc signum foederis, quod dō inter mē et vōs et ad omnem animam vīventem, quae est vōbīscum, in generātiōnēs sempiternās:

13 arcum meum pōnam in nūbibus, et erit signum foederis inter mē et inter terram.

14 Cumque obdūxerō nūbibus caelum, appārēbit arcus meus in nūbibus,

15 et recordābor foederis meī vōbīscum et cum omnī animā vīvente, quae carnem vegetat; et nōn erunt ultrā aquae dīluviī ad dēlendum ūniversam carnem.

16 Eritque arcus in nūbibus, et vidēbō illum et recordābor foederis sempiternī, quod pāctum est inter Deum et omnem animam vīventem ūniversae carnis, quae est super terram”.

17 Dīxitque Deus ad Noe: “Hoc erit signum foederis, quod cōnstituī inter mē et omnem carnem super terram”.

18 Erant ergō fīliī Noe, quī ēgressī sunt dē arcā, Sem, Cham et Iapheth. Porrō Cham ipse est pater Chanaan.

19 Trēs istī fīliī sunt Noē, et ab hīs dissēminātum est omne hominum genus super ūniversam terram.

20 Coepitque Noē agricola plantāre vīneam;

21 bibēnsque vīnum inēbriātus est et nūdātus in tabernāculō suō.

22 Quod cum vīdisset Cham pater Chanaan, verenda scīlicet patris suī esse nūdāta, nūntiāvit duōbus frātribus suīs forās.

23 At vērō Sem et Iapheth pallium imposuērunt umerīs suīs et incēdentēs retrōrsum operuērunt verēcunda patris suī, faciēsque eōrum āversae erant, et patris virīlia nōn vīdērunt.

24 Ēvigilāns autem Noē ex vīnō, cum didicisset, quae fēcerat eī fīlius suus minor,

25 ait:

Maledictus Chanaan!

Servus servōrum erit frātribus suīs”.

26 Dīxitque:

Benedictus Dominus Deus Sem!

Sitque Chanaan servus ejus.

27 Dīlātet Deus Iapheth,

et habitet in tabernāculīs Sem,

sitque Chanaan servus ejus”.

28 Vīxit autem Noē post dīluvium trecentīs quīnquāgintā annīs.

29 Et implētī sunt omnēs diēs ejus nōngentōrum quīnquāgintā annōrum, et mortuus est.

## 10

1 Hae sunt generātiōnēs fīliōrum Noe, Sem, Cham et Iapheth; nātīque sunt eīs fīliī post dīluvium.

2 Fīliī Iapheth: Gomer et Magog et Madāī et Iavan et Thubal et Mosoch et Thirās.

3 Porrō fīliī Gomer: Aschenez et Riphath et Thogorma.

4 Fīliī autem Iavan: Elīsa et Tharsis, Cetthim et Rodanim.

5 Ab hīs dīvīsae sunt īnsulae gentium in regiōnibus suīs, ūnusquisque secundum linguam suam et familiās suās in nātiōnibus suīs.

6 Fīliī autem Cham: Chus et Mesraim et Phut et Chanaan.

7 Fīliī Chus: Saba et Hevila et Sabatha et Regma et Sabathacha. Fīliī Regma: Saba et Dēdān.

8 Porrō Chus genuit Nemrod: ipse coepit esse potēns in terrā

9 et erat rōbustus vēnātor cōram Dominō. Ob hoc exīvit prōverbium: “Quasi Nemrod rōbustus vēnātor cōram Dominō”.

10 Fuit autem prīncipium rēgnī ejus Babylōn et Arach et Achad et Chalānne in terrā Sennaar.

11 Dē terrā illā ēgressus est in Assyriam et aedificāvit Nineven et Rohobothir et Chalē,

12 Resen quoque inter Ninevēn et Chale; haec est cīvitās magna.

13 At vērō Mesraim genuit Ludim et Anamim et Laabim, Nephthuim

14 et Phetrusim et Chasluim et Caphtorim, dē quibus ēgressī sunt Philisthim.

15 Chanaan autem genuit Sidōnem prīmōgenitum suum, Hetthaeum

16 et Iebusaeum et Amorraeum, Gergesaeum,

17 Hevaeum et Aracaeum, Sinaeum

18 et Āradium, Samaraeum et Emathaeum; et post haec dissēminātī sunt populī Chananaēōrum.

19 Factīque sunt terminī Chanaan venientibus ā Sidōne Geraram usque Gāzam, dōnec ingrediāris Sodomam et Gomorram et Adamam et Seboim usque Lesā.

20 Hī sunt fīliī Cham in cognātiōnibus et linguīs terrīsque et gentibus suīs.

21 Dē Sem quoque nātī sunt, patre omnium fīliōrum Heber, frātre Iapheth majōre.

22 Fīliī Sem: Ēlam et Assur et Arphaxad et Lud et Āram.

23 Fīliī Āram: Us et Hul et Gether et Mēs.

24 At vērō Arphaxad genuit Sala, dē quō ortus est Heber.

25 Nātīque sunt Heber fīliī duo: nōmen ūnī Phaleg, eō quod in diēbus ejus dīvīsa sit terra, et nōmen frātris ejus Iectan.

26 Quī Iectan genuit Elmodad et Saleph et Asarmoth, Iare

27 et Adoram et Uzal et Decla

28 et Ebal et Abimael, Saba

29 et Ophir et Hevila et Iobab. Omnēs istī fīliī Iectan;

30 et facta est habitātiō eōrum dē Messā pergentibus usque Sephar montem orientālem.

31 Istī fīliī Sem secundum cognātiōnēs et linguās et regiōnēs in gentibus suīs.

32 Hae familiae fīliōrum Noē juxtā generātiōnēs et nātiōnēs suās. Ab hīs dīvīsae sunt gentēs in terrā post dīluvium.

## 11

1 Erat autem ūniversa terra labiī ūnīus et sermōnum eōrundem.

2 Cumque proficīscerentur dē oriente, invēnērunt campum in terrā Sennaar et habitāvērunt in eō.

3 Dīxitque alter ad proximum suum: “Venīte, faciāmus laterēs et coquāmus eōs ignī”. Habuēruntque laterēs prō saxīs et bitūmen prō caementō.

4 Et dīxērunt: “Venīte, faciāmus nōbīs cīvitātem et turrim, cujus culmen pertingat ad caelum, et faciāmus nōbīs nōmen, nē dīvidāmur super faciem ūniversae terrae”.

5 Dēscendit autem Dominus, ut vidēret cīvitātem et turrim, quam aedificāvērunt fīliī hominum,

6 et dīxit Dominus: “Ecce ūnus est populus et ūnum labium omnibus; et hoc est initium operātiōnis eōrum, nec eīs erit deinceps difficile, quidquid cōgitāverint facere.

7 Venīte igitur, dēscendāmus et cōnfundāmus ibi linguam eōrum, ut nōn intellegat ūnusquisque vōcem proximī suī”.

8 Atque ita dīvīsit eōs Dominus ex illō locō super faciem ūniversae terrae, et cessāvērunt aedificāre cīvitātem.

9 Et idcircō vocātum est nōmen ejus Babel, quia ibi cōnfūsum est labium ūniversae terrae, et inde dispersit eōs Dominus super faciem ūniversae terrae.

10 Hae sunt generātiōnēs Sem. Sem centum erat annōrum, quandō genuit Arphaxad bienniō post dīluvium;

11 vīxitque Sem, postquam genuit Arphaxad, quīngentōs annōs et genuit fīliōs et fīliās.

12 Porrō Arphaxad vīxit trīgintā quīnque annōs et genuit Sala.

13 Vīxitque Arphaxad, postquam genuit Sala, quadringentīs tribus annīs et genuit fīliōs et fīliās.

14 Sala quoque vīxit trīgintā annīs et genuit Heber.

15 Vīxitque Sala, postquam genuit Heber, quadringentīs tribus annīs et genuit fīliōs et fīliās.

16 Vīxit autem Heber trīgintā quattuor annīs et genuit Phaleg.

17 Et vīxit Heber, postquam genuit Phaleg, quadringentīs trīgintā annīs et genuit fīliōs et fīliās.

18 Vīxit quoque Phaleg trīgintā annīs et genuit Reu.

19 Vīxitque Phaleg, postquam genuit Reū, ducentīs novem annīs et genuit fīliōs et fīliās.

20 Vīxit autem Reū trīgintā duōbus annīs et genuit Seruch.

21 Vīxitque Reu, postquam genuit Seruch, ducentīs septem annīs et genuit fīliōs et fīliās.

22 Vīxit vērō Seruch trīgintā annīs et genuit Nachor.

23 Vīxitque Seruch, postquam genuit Nachor, ducentōs annōs et genuit fīliōs et fīliās.

24 Vīxit autem Nachor vīgintī novem annīs et genuit Thāre.

25 Vīxitque Nachor, postquam genuit Thāre, centum decem et novem annōs et genuit fīliōs et fīliās.

26 Vīxitque Thāre septuāgintā annīs et genuit Abram, Nachor et Āran.

27 Hae sunt autem generātiōnēs Thare. Tharē genuit Abram, Nachor et Āran. Porrō Āran genuit Lot;

28 mortuusque est Āran ante Thāre patrem suum in terrā nātīvitātis suae in Ur Chaldaeōrum.

29 Dūxērunt autem Abram et Nachor uxōrēs: nōmen uxōris Abram Sarāī, et nōmen uxōris Nachor Melcha, fīlia Āran patris Melchae et patris Ieschae.

30 Erat autem Sarāī sterilis nec habēbat līberōs.

31 Tulitque Thāre Abram fīlium suum et Lot fīlium Āran fīlium fīliī suī et Sarāī nurum suam, uxōrem Abram fīliī suī, et ēdūxit eōs dē Ur Chaldaeōrum, ut īrent in terram Chanaan. Vēnēruntque usque Charran et habitāvērunt ibi.

32 Et factī sunt diēs Thare ducentōrum quīnque annōrum, et mortuus est in Charrān.

## 12

1 Dīxit autem Dominus ad Abram:

“Ēgredere dē terrā tuā et dē cognātiōne tuā

et dē domō patris tuī

in terram, quam mōnstrābō tibi.

2 Faciamque tē in gentem magnam

et benedīcam tibi

et magnificābō nōmen tuum,

erisque in benedictiōnem.

3 Benedicam benedīcentibus tibi

et maledīcentibus tibi maledīcam,

atque in tē benedīcentur

ūniversae cognātiōnēs terrae!”.

4 Ēgressus est itaque Abram, sīcut praecēperat eī Dominus, et īvit cum eō Lot. Septuāgintā quīnque annōrum erat Abram, cum ēgrederētur dē Charrān.

5 Tulitque Sarāī uxōrem suam et Lot fīlium frātris suī ūniversamque substantiam, quam acquīsīverant, et animās, quās fēcerant in Charrān, et ēgressī sunt, ut īrent in terram Chanaan; et vēnērunt in terram Chanaan.

6 Pertrānsīvit Abram terram usque ad locum Sichem, usque ad Quercum Moreh. Chananaeus autem tunc erat in terrā.

7 Appāruit autem Dominus Abram et dīxit eī: “Sēminī tuō dabō terram hanc”. Quī aedificāvit ibi altāre Dominō, quī appāruerat eī.

8 Et inde trānsgrediēns ad montem, quī erat contrā orientem Bethel, tetendit ibi tabernāculum suum ab occidente habēns Bethel et ab oriente Hāī; aedificāvit quoque ibi altāre Dominō et invocāvit nōmen Dominī.

9 Perrēxitque Abram dē mānsiōne in mānsiōnem usque ad Nageb.

10 Facta est autem famēs in terrā; dēscenditque Abram in Aegyptum, ut peregrīnārētur ibi; praevaluerat enim famēs in terrā.

11 Cumque prope esset, ut ingrederētur Aegyptum, dīxit Sarāī uxōrī suae: “Novī quod pulchra sīs mulier

12 et quod, cum vīderint tē Aegyptiī, dictūrī sunt: "Uxor ipsīus est"; et interficient mē et tē reservābunt.

13 Dīc ergō, obsecrō tē, quod soror mea sīs, ut bene sit mihi propter tē, et vīvat anima mea ob grātiam tuī”.

14 Cum itaque ingressus esset Abram Aegyptum, vīdērunt Aegyptiī mulierem quod esset pulchra nimis,

15 et vīdērunt eam prīncipēs pharaōnis et laudāvērunt eam apud illum; et sublāta est mulier in domum pharaōnis.

16 Abram vērō bene ūsus est propter illam; fuēruntque eī ovēs et bovēs et asinī et servī et famulae et asinae et camēlī.

17 Flagellāvit autem Dominus pharaōnem plāgīs maximīs et domum ejus propter Sarāī uxōrem Abram.

18 Vocāvitque pharaō Abram et dīxit eī: “Quidnam est hoc quod fēcistī mihi? Quārē nōn indicāstī mihi quod uxor tua esset?

19 Quam ob causam dīxistī esse sorōrem tuam, ut tollerem eam mihi in uxōrem? Nunc igitur, ecce conjux tua: accipe eam et vāde!”.

20 Praecēpitque pharaō super Abram virīs; et dēdūxērunt eum et uxōrem illīus et omnia, quae habēbat.

## 13

1 Ascendit ergō Abram dē Aegyptō ipse et uxor ejus et omnia, quae habēbat, et Lot cum eō ad Nageb.

2 Abram autem erat dīves valdē in pecoribus, argentō et aurō.

3 Et profectus est dē mānsiōne in mānsiōnem ā Nageb in Bethel usque ad locum, ubi prius fīxerat tabernāculum inter Bethel et Hāī,

4 in locō altāris, quod fēcerat prius, et invocāvit ibi nōmen Dominī.

5 Sed et Lot, quī ībat cum Abram, fuērunt gregēs ovium et armenta et tabernācula;

6 nec poterat eōs capere terrā, ut habitārent simul: erat quippe substantia eōrum multa, et nequībant habitāre commūniter.

7 Unde et facta est rixa inter pāstōrēs gregum Abram et pāstōrēs gregum Lot. Eō autem tempore Chananaeus et Pherezaeus habitābant in illā terrā.

8 Dīxit ergō Abram ad Lot: “Nē, quaesō, sit jūrgium inter mē et tē et inter pāstōrēs meōs et pāstōrēs tuōs: frātrēs enim sumus.

9 Nōnne ūniversa terra cōram tē est? Recēde ā mē, obsecrō: sī ad sinistram ierīs, ego dexteram tenēbō; sī tū dexteram ēlēgerīs, ego ad sinistram pergam”.

10 Ēlevātīs itaque Lot oculīs, vīdit omnem circā regiōnem Jordānis, quae ūniversa irrigābātur, antequam subverteret Dominus Sodomam et Gomorram, sīcut paradīsus Dominī et sīcut Aegyptus usque in Segor.

11 Ēlēgitque sibi Lot omnem regiōnem circā Jordānem et recessit ad orientem; dīvīsīque sunt alterutrum ā frātre suō.

12 Abram habitāvit in terrā Chanaan; Lot vērō morātus est in oppidīs, quae erant circā Jordānem, et tabernācula mōvit usque ad Sodomam.

13 Hominēs autem Sodomītae pessimī erant et peccātōrēs cōram Dominō nimis.

14 Dīxitque Dominus ad Abram, postquam dīvīsus est Lot ab eō: “Levā oculōs tuōs et vidē ā locō, in quō nunc es, ad aquilōnem et ad merīdiem, ad orientem et ad occidentem:

15 omnem terram, quam cōnspicis, tibi dabō et sēminī tuō usque in sempiternum;

16 faciamque sēmen tuum sīcut pulverem terrae: sī quis potest hominum numerāre pulverem terrae, sēmen quoque tuum numerāre poterit.

17 Surge et perambulā terram in longitūdine et in lātitūdine suā, quia tibi datūrus sum eam”.

18 Movēns igitur tabernāculum suum, Abram vēnit et habitāvit juxtā Quercus Mambre, quae sunt in Hebrōn, aedificāvitque ibi altāre Dominō.

## 14

1 Factum est autem in illō tempore, ut Amraphel rēx Sennaar et Arioch rēx Ellasar et Chodorlahomor rēx Elam et Thadal rēx gentium

2 inīrent bellum contrā Barā rēgem Sodomae et contrā Bersā rēgem Gomorrae et contrā Sennaab rēgem Adamae et contrā Semeber rēgem Seboim contrāque rēgem Bēlae; ipsa est Segor.

3 Omnēs hī convēnērunt in vallem Siddim, quae nunc est mare Salis.

4 Duodecim annīs servierant Chodorlahomor et tertiō decimō annō recessērunt ab eō.

5 Igitur annō quārtō decimō venit Chodorlahomor et rēgēs, quī erant cum eō, percussēruntque Raphaim in Astharothcarnaim et Zuzim in Ham et Emim in Savecariathaim

6 et Chorraēōs in montibus Seir usque ad Elpharān, quae est in dēsertō.

7 Reversīque sunt et vēnērunt ad fontem Mesphat; ipsa est Cadēs. Et percussērunt omnem regiōnem Amalecītārum et etiam Amorraeum, quī habitābat in Asasonthamar.

8 Et ēgressī sunt rēx Sodomae et rēx Gomorrae rēxque Adamae et rēx Seboim necnōn et rēx Bēlae, quae est Segor; et dīrēxērunt contrā eōs aciem in valle Siddim,

9 scīlicet adversus Chodorlahomor rēgem Elam et Thadal rēgem gentium et Amraphel rēgem Sennaar et Arioch rēgem Ellasar: quattuor rēgēs adversus quīnque.

10 Vallis autem Siddim habēbat puteōs multōs bitūminis. Itaque rēx Sodomae et Gomorrae terga vertērunt cecidēruntque illūc; et, quī remānserant, fūgērunt ad montem.

11 Tulērunt autem omnem substantiam Sodomae et Gomorrae et ūniversa, quae ad cibum pertinent, et abiērunt;

12 cēpērunt et Lot et substantiam ejus, fīlium frātris Abram, quī habitābat in Sodomā.

13 Et ecce ūnus, quī ēvāserat, nūntiāvit Abram Hebraēō, quī habitābat juxtā Quercus Mambre Amorraēī frātris Eschol et frātris Aner; hī enim pepigerant foedus cum Abram.

14 Quod cum audīsset Abram, captum vidēlicet Lot frātrem suum, numerāvit expedītōs vernāculōs suōs trecentōs decem et octo et persecūtus est usque Dān;

15 et, dīvīsīs sociīs, irruit super eōs nocte percussitque eōs et persecūtus est eōs usque Hoba, quae est ad laevam Damascī;

16 redūxitque omnem substantiam, necnōn et Lot frātrem suum cum substantiā illīus, mulierēs quoque et populum.

17 Ēgressus est autem rēx Sodomae in occursum ejus, postquam reversus est ā caede Chodorlahomor et rēgum, quī cum eō erant, in vallem Sāve, quae est vallis Rēgis.

18 At vērō Melchisedech rēx Salem prōferēns pānem et vīnum ­ erat enim sacerdōs Deī altissimī ­ 19 benedīxit eī et ait:

“Benedictus Abram ā Deō excelsō, quī creāvit caelum et terram

20 et benedictus Deus excelsus,

quī trādidit hostēs tuōs in manūs tuās”.

Et dedit eī decimās ex omnibus.

21 Dīxit autem rēx Sodomae ad Abram: “Dā mihi animās; substantiam tolle tibi”.

22 Quī respondit eī: “Levō manum meam ad Dominum, Deum excelsum, creātōrem caelī et terrae,

23 ā fīlō subtēminis usque ad corrigiam caligae nōn accipiam ex omnibus, quae tua sunt, nē dīcās: "Ego dītāvī Abram";

24 exceptīs hīs, quae comēdērunt juvenēs, et partibus virōrum, quī vēnērunt mēcum, Aner, Eschol et Mambre: istī accipient partēs suās”.

## 15

1 Hīs itaque trānsāctīs, factus est sermō Dominī ad Abram per vīsiōnem dīcēns: “Nōlī timēre, Abram! Ego prōtēctor tuus sum, et mercēs tua magna erit nimis”.

2 Dīxitque Abram: “Domine Deus, quid dabis mihi? Ego vādam absque līberīs, et hērēs domūs meae erit Damascēnus Eliezer ”.

3 Addiditque Abram: “Ēn mihi nōn dedistī sēmen, et ecce vernāculus meus hērēs meus erit”.

4 Sed ecce sermō Dominī factus est ad eum: “Nōn erit hic hērēs tuus, sed quī ēgrediētur dē vīsceribus tuīs, ipsum habēbis hērēdem ”.

5 Ēdūxitque eum forās et ait illī: “Suspice caelum et numerā stēllās, sī potes”. Et dīxit eī: “Sīc erit sēmen tuum”.

6 Crēdidit Dominō, et reputātum est eī ad jūstitiam.

7 Dīxitque ad eum: “Ego Dominus, quī ēdūxī tē dē Ur Chaldaeōrum, ut darem tibi terram istam, et possidērēs eam”.

8 Et ille ait: “Domine Deus, unde scīre possum quod possessūrus sim eam?”.

9 Respondēns Dominus: “Sūme, inquit, mihi vitulam triennem et capram trīmam et arietem annōrum trium, turturem quoque et columbam”.

10 Quī tollēns ūniversa haec dīvīsit ea per medium et utrāsque partēs contrā sē altrīnsecus posuit; avēs autem nōn dīvīsit.

11 Dēscendēruntque volucrēs super cadāvera, et abigēbat eās Abram.

12 Cumque sōl occumberet, sopor irruit super Abram, et ecce horror magnus et tenebrōsus invāsit eum.

13 Dictumque est ad eum: “Scītō praenōscēns quod peregrīnum futūrum sit sēmen tuum in terrā nōn suā, et subicient eōs servitūtī et afflīgent quadringentīs annīs.

14 Vērumtamen et gentem, cui servītūrī sunt, ego jūdicābō, et post haec ēgredientur cum magnā substantiā.

15 Tū autem ībis ad patrēs tuōs in pāce, sepultus in senectūte bonā.

16 Generātiōne autem quārta revertentur hūc; necdum enim complētae sunt inīquitātēs Amorraeōrum usque ad praesēns tempus”.

17 Cum ergō occubuisset sōl, facta est cālīgō tenebrōsa, et appāruit clībanus fūmāns et lampas ignis trānsiēns inter dīvīsiōnēs illās.

18 In illō diē pepigit Dominus cum Abram foedus dīcēns: “Sēminī tuō dabō terram hanc ā fluviō Aegyptī usque ad magnum fluvium Euphrāten,

19 Cinaēōs et Cenezaēōs, Cedmonaēōs

20 et Hetthaēōs et Pherezaēōs, Raphaim quoque

21 et Amorraēōs et Chananaēōs et Gergesaēōs et Iebusaēōs”.

## 16

1 Sarāī autem uxor Abram nōn genuerat eī līberōs; sed habēns ancillam Aegyptiam nōmine Agar,

2 dīxit marītō suō: “Ecce conclūsit mē Dominus, nē parerem; ingredere ad ancillam meam, sī forte saltem ex illā suscipiam fīliōs”. Cumque ille acquiēsceret dēprecantī,

3 tulit Agar Aegyptiam ancillam suam post annōs decem quam habitāre coeperant in terrā Chanaan, et dedit eam virō suō uxōrem.

4 Quī ingressus est ad eam. At illa concēpisse sē vidēns dēspexit dominam suam.

5 Dīxitque Sarāī ad Abram: “Inīquē agis contrā mē; ego dedī ancillam meam in sinum tuum, quae vidēns quod concēperit, dēspectuī mē habet. Jūdicet Dominus inter mē et tē”.

6 Cui respondēns Abram: “Ecce, ait, ancilla tua in manū tuā est; ūtere eā, ut libet”. Afflīgente igitur eam Sarāī, aufugit ab eā.

7 Cumque invēnisset illam angelus Dominī juxtā fontem aquae in dēsertō, ad fontem in viā Sur,

8 dīxit: “ Agar, ancilla Sarāī, unde venīs et quō vādis? ”. Quae respondit: “ Ā faciē Sarāī dominae meae ego fugiō ”.

9 Dīxitque eī angelus Dominī: “ Revertere ad dominam tuam et humiliāre sub manibus ipsīus ”.

10 Et dīxit eī angelus Dominī: “ Multiplicāns multiplicābō sēmen tuum, et nōn numerābitur prae multitūdine ”.

11 Et dīxit eī angelus Dominī:

“ Ecce, concēpistī et pariēs fīlium

vocābisque nōmen ejus Ismaēl,

eō quod audierit Dominus afflīctiōnem tuam.

12 Hic erit homō onagrō similis;

manus ejus contrā omnēs,

et manūs omnium contrā eum;

et ē regiōne ūniversōrum frātrum suōrum fīget tabernācula ”.

13 Vocāvit autem nōmen Dominī, quī loquēbātur ad eam: “ Tū Deus, quī vīdistī mē ”. Dīxit enim: “ Profectō hīc vīdī posteriōra videntis mē ”.

14 Proptereā appellātur puteus ille Lahairoī (id est Vīventis et Videntis mē); ipse est inter Cadēs et Barad.

15 Peperitque Agar Abrae fīlium; quī vocāvit nōmen fīliī suī, quem pepererat Agar, Ismaēl.

16 Octōgintā et sex annōrum erat Abram, quandō peperit eī Agar Ismaēlem.

## 17

1 Postquam Abram nōnāgintā et novem annōrum factus est, appāruit eī Dominus dīxitque ad eum: “Ego Deus omnipotēns, ambulā cōram mē et estō perfectus.

2 Pōnamque foedus meum inter mē et tē et multiplicābō tē vehementer nimis”.

3 Cecidit Abram prōnus in faciem.

4 Dīxitque eī Deus: “Ecce pactum meum tēcum. Erisque pater multārum gentium,

5 nec ultrā vocābitur nōmen tuum Abram, sed Abraham erit nōmen tuum, quia patrem multārum gentium cōnstituī tē.

6 Faciamque tē crēscere vehementissimē et pōnam tē in gentēs; rēgēsque ex tē ēgredientur.

7 Et statuam pactum meum inter mē et tē et inter sēmen tuum post tē in generātiōnibus suīs foedere sempiternō, ut sim Deus tuus et sēminis tuī post tē.

8 Dabōque tibi et sēminī tuō post tē terram peregrīnātiōnis tuae, omnem terram Chanaan in possessiōnem aeternam; erōque Deus eōrum”.

9 Dīxit iterum Deus ad Abraham: “Tū autem pactum meum cūstōdiēs, et sēmen tuum post tē in generātiōnibus suīs.

10 Hoc est pactum meum, quod observābitis, inter mē et vōs et sēmen tuum post tē. Circumcīdētur ex vōbīs omne masculīnum,

11 et circumcīdētis carnem praepūtiī vestrī, ut sit in signum foederis inter mē et vōs.

12 Īnfāns octo diērum circumcīdētur in vōbīs: omne masculīnum in generātiōnibus vestrīs, tam vernāculus quam ēmptīcius ex omnibus aliēnigenīs, quīcumque nōn fuerit dē stirpe vestrā.

13 Circumcīdētur vernāculus et ēmptīcius, eritque pactum meum in carne vestrā in foedus aeternum. 14 Masculus, cujus praepūtiī carō circumcīsa nōn fuerit, dēlēbitur anima illa dē populō suō; pactum meum irritum fēcit”.

15 Dīxit quoque Deus ad Abraham: “Sarāī uxōrem tuam nōn vocābis nōmen ejus Sarāī, sed Sarā erit nōmen ejus.

16 Et benedīcam eī; et ex illā quoque dabō tibi fīlium. Benedictūrus sum eam, eritque in nātiōnēs; rēgēs populōrum orientur ex eā”.

17 Cecidit Abraham in faciem suam et rīsit dīcēns in corde suō: “Putāsne centēnāriō nāscētur fīlius? Et Sarā nōnāgēnāriā pariet?”.

18 Dīxitque ad Deum: “Utinam Ismaēl vīvat cōram tē”.

19 Et ait Deus: “Sarā uxor tua pariet tibi fīlium, vocābisque nōmen ejus Isaac; et cōnstituam pactum meum illī in foedus sempiternum et sēminī ejus post eum.

20 Super Ismaēl quoque exaudīvī tē: ecce benedīcam eī et crēscere faciam et multiplicābō eum vehementissimē; duodecim ducēs generābit, et faciam illum in gentem magnam.

21 Pactum vērō meum statuam ad Isaac, quem pariet tibi Sarā tempore istō in annō alterō”.

22 Cumque cessāsset loquī cum eō, ascendit Deus ab Abraham.

23 Tulit ergō Abraham Ismaēl fīlium suum et omnēs vernāculōs domūs suae ūniversōsque, quōs ēmerat: cūnctōs marēs ex omnibus virīs domūs suae; et circumcīdit carnem praepūtiī eōrum statim in ipsā diē, sīcut praecēperat eī Deus.

24 Abraham nōnāgintā novem erat annōrum, quandō circumcīsus est in carne praepūtiī suī;

25 et Ismaēl fīlius ejus tredecim annōs implēverat tempore circumcīsiōnis suae.

26 Eādem diē circumcīsus est Abraham et Ismaēl fīlius ejus;

27 et omnēs virī domūs illīus, tam vernāculī quam ēmptīciī ex aliēnigenīs, circumcīsī sunt cum eō.

## 18

1 Appāruit autem eī Dominus juxtā Quercus Mambre sedentī in ōstiō tabernāculī suī in ipsō fervōre diēī.

2 Cumque ēlevāsset oculōs, appāruērunt eī trēs virī stantēs prope eum. Quōs cum vīdisset, cucurrit in occursum eōrum dē ōstiō tabernāculī et adōrāvit in terram

3 et dīxit: “Domine mī, sī invēnī grātiam in oculīs tuīs, nē trānseās servum tuum;

4 afferātur pauxillum aquae, et lavāte pedēs vestrōs et requiēscite sub arbore.

5 Pōnamque buccellam pānis, et cōnfortāte cor vestrum, posteā trānsībitis; idcircō enim dēclīnāstis ad servum vestrum”. Quī dīxērunt: “Fac ut locūtus es”.

6 Festīnāvit Abraham in tabernāculum ad Saram dīxitque: “Accelerā, tria sata similae commiscē et fac subcinerīciōs pānēs”.

7 Ipse vērō ad armentum cucurrit et tulit inde vitulum tenerrimum et optimum deditque puerō; quī festīnāvit et coxit illum.

8 Tulit quoque būtȳrum et lac et vitulum, quem coxerat, et posuit cōram eīs. Ipse vērō stābat juxtā eōs sub arbore; et comēdērunt.

9 Dīxēruntque ad eum: “Ubi est Sarā uxor tua?”. Ille respondit: “Ecce in tabernāculō est”.

10 Cui dīxit: “Revertēns veniam ad tē tempore istō, et habēbit fīlium Sarā uxor tua”. Quō audītō, Sarā rīsit ad ōstium tabernāculī, quod erat post eum.

11 Erant autem ambō senēs prōvectaeque aetātis, et dēsierant Sarae fierī muliebria.

12 Quae rīsit occultē dīcēns: “Postquam cōnsenuī, et dominus meus vetulus est, voluptās mihi erit?”.

13 Dīxit autem Dominus ad Abraham: “Quārē rīsit Sarā dīcēns: "Num vērē paritūra sum anus?"”.

14 Numquid Dominō est quidquam difficile? Revertar ad tē hōc eōdem tempore, et habēbit Sarā fīlium ”.

15 Negāvit Sarā dīcēns: “Nōn rīsī”, timōre perterrita. Ille autem dīxit: “Nōn; sed rīsistī”.

16 Cum ergō surrēxissent inde virī, dīrēxērunt oculōs contrā Sodomam; et Abraham simul gradiēbātur dēdūcēns eōs.

17 Dīxitque Dominus: “Num cēlāre poterō Abraham, quae gestūrus sum,

18 cum futūrus sit in gentem magnam ac rōbustissimam, et benedīcendae sint in illō omnēs nātiōnēs terrae?

19 Nam ēlēgī eum, ut praecipiat fīliīs suīs et domuī suae post sē, ut cūstōdiant viam Dominī et faciant jūstitiam et jūdicium, ut addūcat Dominus super Abraham omnia, quae locūtus est ad eum”.

20 Dīxit itaque Dominus: “Clāmor contrā Sodomam et Gomorram multiplicātus est, et peccātum eōrum aggravātum est nimis.

21 Dēscendam et vidēbō utrum clāmōrem, quī venit ad mē, opere complēverint an nōn; sciam”.

22 Convertēruntque sē inde virī et abiērunt Sodomam; Abraham vērō adhūc stābat cōram Dominō.

23 Et appropinquāns ait: “Numquid vērē perdēs jūstum cum impiō?

24 Sī forte fuerint quīnquāgintā jūstī in cīvitāte, vērē perdēs et nōn parcēs locō illī propter quīnquāgintā jūstōs, sī fuerint in eō?

25 Absit ā tē, ut rem hanc faciās et occīdās jūstum cum impiō, fīatque jūstus sīcut impius; absit ā tē. Nōnne jūdex ūniversae terrae faciet jūdicium?”.

26 Dīxitque Dominus: “Sī invēnerō Sodomae quīnquāgintā jūstōs in mediō cīvitātis, dīmittam omnī locō propter eōs”.

27 Respondēnsque Abraham ait: “Ecce coepī loquī ad Dominum meum, cum sim pulvis et cinis.

28 Quid, sī forte minus quīnquāgintā jūstīs quīnque fuerint? Dēlēbis propter quīnque ūniversam urbem?”. Et ait: “Nōn dēlēbō, sī invēnerō ibi quadrāgintā quīnque”.

29 Rūrsumque locūtus est ad eum: “Sī forte inventī fuerint ibi quadrāgintā?”. Ait: “Nōn percutiam propter quadrāgintā”.

30 “Nē, quaesō, inquit, indignētur Dominus meus, sī loquar. Sī forte ibi inventī fuerint trīgintā?”. Respondit: “Nōn faciam, sī invēnerō ibi trīgintā”.

31 “Ecce, ait, coepī loquī ad Dominum meum. Sī forte inventī fuerint ibi vīgintī? ”. Dīxit: “Nōn interficiam propter vīgintī”.

32 “Obsecrō, inquit, nē īrāscātur Dominus meus, sī loquar adhūc semel. Sī forte inventī fuerint ibi decem?”. Dīxit: “Nōn dēlēbō propter decem”.

33 Abiit Dominus, postquam cessāvit loquī ad Abraham; et ille reversus est in locum suum.

## 19

1 Vēnēruntque duo angelī Sodomam vespere, sedente Lot in foribus cīvitātis. Quī cum vīdisset eōs, surrēxit et īvit obviam eīs adōrāvitque prōnus in terram

2 et dīxit: “Obsecrō, dominī meī, dēclīnāte in domum puerī vestrī et pernoctāte; lavāte pedēs vestrōs et māne proficīscēminī in viam vestram”. Quī dīxērunt: “Minimē, sed in platēā pernoctābimus”.

3 Compulit illōs oppidō, et dīvertērunt ad eum. Ingressīsque domum illīus fēcit convīvium et coxit azȳma, et comēdērunt.

4 Prius autem quam īrent cubitum, virī cīvitātis, virī Sodomae, vāllāvērunt domum ā juvene usque ad senem, omnis populus simul.

5 Vocāvēruntque Lot et dīxērunt eī: “Ubi sunt virī, quī introiērunt ad tē nocte? Ēdūc illōs ad nōs, ut cognōscāmus eōs”.

6 Ēgressus ad eōs Lot post tergum occlūdēns ōstium ait:

7 “Nōlīte, quaesō, frātrēs meī, nōlīte malum hoc facere.

8 Ecce, habeō duās fīliās, quae necdum cognōvērunt virum; ēdūcam eās ad vōs, et facite eīs sīcut placuerit vōbīs, dummodo virīs istīs nihil faciātis; ideō enim ingressī sunt sub umbrā tēctī meī”.

9 At illī dīxērunt: “Recēde illūc”. Et rūrsus: “Ūnus ingressus est, inquiunt, ut advena et vult jūdicāre? Tē ergō ipsum magis quam hōs afflīgēmus”. Vimque faciēbant Lot vehementissimē, jamque prope erat, ut effringerent forēs.

10 Et ecce mīsērunt manum virī et intrōdūxērunt ad sē Lot clausēruntque ōstium;

11 et eōs, quī forīs erant, percussērunt caecitāte ā minimō usque ad maximum, ita ut ōstium invenīre nōn possent.

12 Dīxērunt autem virī ad Lot: “Habēs hic quempiam tuōrum? Generum et fīliōs et fīliās et omnēs, quī tuī sunt in urbe, ēdūc dē locō hōc:

13 dēlēbimus enim locum istum, eō quod incrēverit clāmor contrā eōs cōram Dominō, quī mīsit nōs, ut perdāmus eam”.

14 Ēgressus itaque Lot locūtus est ad generōs suōs, quī acceptūrī erant fīliās ejus, et dīxit: “Surgite, ēgrediminī dē locō istō, quia dēlēbit Dominus cīvitātem”. Et vīsus est eīs quasi lūdēns loquī.

15 Cumque esset māne, cōgēbant eum angelī dīcentēs: “Surge, tolle uxōrem tuam et duās fīliās, quās habēs hīc, nē pereās in scelere cīvitātis”.

16 Tardante illō, apprehendērunt virī manum ejus et manum uxōris ac duārum fīliārum ejus, eō quod parceret Dominus illī.

17 Et ēdūxērunt eum posuēruntque extrā cīvitātem. Ibi locūtus est: “Salvāre, agitur dē vītā tuā; nōlī respicere post tergum, nec stēs in omnī circā regiōne; sed in monte salvum tē fac, nē pereās”.

18 Dīxitque Lot ad eōs: “Nōn, quaesō, Domine.

19 Ecce invēnit servus tuus grātiam cōram tē, et magnificāstī misericordiam tuam, quam fēcistī mēcum, ut salvārēs animam meam; nec possum in monte salvārī, nē forte apprehendat mē malum et moriar.

20 Ecce, cīvitās haec juxtā, ad quam possum fugere, parva, et salvābor in eā ­ numquid nōn modica est? ­ et vīvet anima mea”.

21 Dīxitque ad eum: “Ecce, etiam in hōc suscēpī precēs tuās, ut nōn subvertam urbem, prō quā locūtus es.

22 Festīnā et salvāre ibi, quia nōn poterō facere quidquam, dōnec ingrediāris illūc”. Idcircō vocātum est nōmen urbis illīus Segor.

23 Sōl ēgressus est super terram, et Lot ingressus est Segor.

24 Igitur Dominus pluit super Sodomam et Gomorram sulphur et ignem ā Dominō dē caelō

25 et subvertit cīvitātēs hās et omnem circā regiōnem, ūniversōs habitātōrēs urbium et cūncta terrae virentia.

26 Respiciēnsque uxor ejus post sē versa est in statuam salis.

27 Abraham autem cōnsurgēns māne vēnit ad locum, ubi steterat prius cum Dominō,

28 intuitus est Sodomam et Gomorram et ūniversam terram regiōnis illīus; vīditque ascendentem favīllam dē terrā quasi fornācis fūmum.

29 Cum enim subverteret Deus cīvitātēs regiōnis illīus, recordātus Abrahae līberāvit Lot dē subversiōne urbium, in quibus habitāverat.

30 Ascenditque Lot dē Segor et mānsit in monte, duae quoque fīliae ejus cum eō; timuerat enim manēre in Segor. Et mānsit in spēluncā ipse et duae fīliae ejus.

31 Dīxitque major ad minōrem: “Pater noster senex est, et nūllus virōrum remānsit in terrā, quī possit ingredī ad nōs juxtā mōrem ūniversae terrae.

32 Venī, inēbriēmus patrem nostrum vīnō dormiāmusque cum eō, ut servāre possīmus ex patre nostrō sēmen”.

33 Dedērunt itaque patrī suō bibere vīnum nocte illā, et ingressa est major dormīvitque cum patre; at ille nōn sēnsit, nec quandō accubuit fīlia nec quandō surrēxit.

34 Alterā quoque diē dīxit major ad minōrem: “Ecce, dormīvī heri cum patre meō; dēmus eī bibere vīnum etiam hāc nocte, et ingressa dormiēs cum eō, ut salvēmus sēmen dē patre nostrō”.

35 Dedērunt et illā nocte patrī suō bibere vīnum, ingressaque minor fīlia dormīvit cum eō; et nē tunc quidem sēnsit, quandō illa concubuerit vel quandō surrēxerit.

36 Concēpērunt ergō duae fīliae Lot dē patre suō.

37 Peperitque major fīlium et vocāvit nōmen ejus Moab; ipse est pater Mōabītārum usque in praesentem diem.

38 Minor quoque peperit fīlium et vocāvit nōmen ejus Benammī (id est Fīlius populī meī); ipse est pater Ammonītārum usque hodiē.

## 20

1 Prōfectus inde Abraham in terram Nageb, habitāvit inter Cadēs et Sur et peregrīnātus est in Gerāris.

2 Dīxitque dē Sarā uxōre suā: “Soror mea est”. Mīsit ergō Abimelech rēx Gerarae et tulit eam.

3 Vēnit autem Deus ad Abimelech per somnium nocte et ait illī: “Ēn moriēris propter mulierem, quam tulistī; habet enim virum”.

4 Abimelech vērō nōn tetigerat eam. Et ait: “Domine, num gentem etiam jūstam interficiēs?

5 Nōnne ipse dīxit mihi: "Soror mea est", et ipsa quoque ait: "Frāter meus est"? In simplicitāte cordis meī et munditiā manuum meārum fēcī hoc”.

6 Dīxitque ad eum Deus per somnium: “Et ego sciō quod simplicī corde fēcerīs; et ideō cūstōdīvī tē, nē peccārēs in mē, et nōn dīmīsī, ut tangerēs eam.

7 Nunc igitur redde virō suō uxōrem, quia prophēta est; et ōrābit prō tē, et vīvēs. Sī autem nōlueris reddere, scītō quod morte moriēris tū et omnia, quae tua sunt”.

8 Statimque dē nocte cōnsurgēns Abimelech vocāvit omnēs servōs suōs et locūtus est ūniversa verba haec in auribus eōrum; timuēruntque virī valdē.

9 Vocāvit autem Abimelech etiam Abraham et dīxit eī: “Quid fēcistī nōbīs? Quid peccāvī in tē, quia indūxistī super mē et super rēgnum meum peccātum grande? Quae nōn dēbuistī facere, fēcistī mihi”.

10 Rūrsusque ait: “Quid vīdistī, ut hoc facerēs?”.

11 Respondit Abraham: “ Cōgitāvī mēcum: Certē nōn est timor Deī in locō istō, et interficient mē propter uxōrem meam.

12 Aliās autem et vērē soror mea est, fīlia patris meī et nōn fīlia mātris meae, et dūxī eam in uxōrem.

13 Cum autem vagārī mē faceret Deus dē domō patris meī, dīxī ad eam: Hanc misericordiam faciēs mēcum: in omnī locō, ad quem ingrediēmur, dīcēs quod frāter tuus sim ”.

14 Tulit igitur Abimelech ovēs et bovēs et servōs et ancillās et dedit Abraham; reddiditque illī Saram uxōrem suam

15 et ait: “Ecce terra mea cōram tē; ubicumque tibi placuerit, habitā”.

16 Sarae autem dīxit: “Ecce mīlle argenteōs dedī frātrī tuō; ecce hoc erit tibi in vēlāmen oculōrum ad omnēs, quī tēcum sunt, et apud omnēs justificāberis”.

17 Ōrante autem Abraham, sānāvit Deus Abimelech et uxōrem ancillāsque ejus et peperērunt;

18 conclūserat enim Dominus omnem vulvam domūs Abimelech propter Saram uxōrem Abraham.

## 21

1 Vīsitāvit autem Dominus Saram, sīcut prōmīserat, et implēvit Sarae, quae locūtus est;

2 concēpitque et peperit Abrahae fīlium in senectūte ejus tempore, quō praedīxerat eī Deus.

3 Vocāvitque Abraham nōmen fīliī suī, quem genuit eī Sarā, Isaac

4 et circumcīdit eum octāvō diē, sīcut praecēperat eī Deus.

5 Cum Abraham centum esset annōrum, nātus est eī Isaac fīlius ejus.

6 Dīxitque Sarā:

“Rīsum fēcit mihi Deus;

quīcumque audierit, corrīdēbit mihi ?.

7 Rūrsumque ait:

“Quis audītūrum crēderet Abraham

quod Sarā lactāret fīliōs,

quia peperit eī fīlium

jam senī?”.

8 Crēvit igitur puer et ablactātus est. Fēcitque Abraham grande convīvium in diē ablactātiōnis ejus.

9 Cumque vīdisset Sarā fīlium Agar Aegyptiae jocantem cum Isaac fīliō suō, dīxit ad Abraham:

10 “Ēice ancillam hanc et fīlium ejus; nōn enim erit hērēs fīlius ancillae cum fīliō meō Isaac”.

11 Dūrē accēpit hoc Abraham propter fīlium suum.

12 Cui dīxit Deus: “Nōn tibi videātur asperum super puerō et super ancillā tuā; omnia, quae dīxerit tibi Sarā, audī vōcem ejus, quia in Isaac vocābitur tibi sēmen.

13 Sed et fīlium ancillae faciam in gentem magnam, quia sēmen tuum est”.

14 Surrēxit itaque Abraham māne et tollēns pānem et utrem aquae imposuit scapulae ejus trādiditque puerum et dīmīsit eam. Quae cum abīsset, errābat in dēsertō Bersabee.

15 Cumque cōnsūmpta esset aqua in utre, abjēcit puerum subter ūnum arbustum

16 et abiit; sēditque ē regiōne procul, quantum potest arcus jacere. Dīxit enim: “Nōn vidēbō morientem puerum”. Et sedēns contrā levāvit vōcem suam et flēvit.

17 Exaudīvit autem Deus vōcem puerī; vocāvitque angelus Deī Agar dē caelō dīcēns: “Quid tibi, Agar? Nōlī timēre; exaudīvit enim Deus vōcem puerī dē locō, in quō est.

18 Surge, tolle puerum et tenē illum manū tuā, quia in gentem magnam faciam eum”.

19 Aperuitque Deus oculōs ejus; quae vidēns puteum aquae abiit et implēvit utrem deditque puerō bibere.

20 Et fuit Deus cum eō; quī crēvit et morātus est in sōlitūdine factusque est juvenis sagittārius.

21 Habitāvitque in dēsertō Pharān; et accēpit illī māter sua uxōrem dē terrā Aegyptī.

22 Eōdem tempore dīxit Abimelech et Phicol prīnceps exercitūs ejus ad Abraham: “Deus tēcum est in ūniversīs, quae agis.

23 Jūrā ergō per Deum, nē noceās mihi et posterīs meīs stirpīque meae; sed juxtā fidem, quam fēcī tibi, faciēs mihi et terrae, in quā versātus es advena”.

24 Dīxitque Abraham: “Ego jūrābō”.

25 Et increpāvit Abraham Abimelech propter puteum aquae, quem vī abstulerant servī ejus.

26 Responditque Abimelech: “Nescīvī quis fēcerit hanc rem; sed et tū nōn indicāstī mihi, et ego nōn audīvī praeter hodiē”.

27 Tulit itaque Abraham ovēs et bovēs et dedit Abimelech; percussēruntque ambō foedus.

28 Et statuit Abraham septem agnās gregis seorsum.

29 Cui dīxit Abimelech: “Quid sibi volunt septem agnae istae, quās stāre fēcistī seorsum?”.

30 At ille: “Septem, inquit, agnās accipiēs dē manū meā, ut sint in testimōnium mihi, quoniam ego fōdī puteum istum”.

31 Idcircō vocātus est locus ille Bersabee, quia ibi uterque jūrāvērunt.

32 Et iniērunt foedus in Bersabee.

33 Surrēxit autem Abimelech et Phicol prīnceps mīlitiae ejus reversīque sunt in terram Philisthim. Abraham vērō plantāvit nemus in Bersabee et invocāvit ibi nōmen Dominī, Deī aeternī. 34 Et fuit colōnus in terrā Philisthim diēbus multīs.

## 22

1 Quae postquam gesta sunt, tentāvit Deus Abraham et dīxit ad eum: “Abraham”. Ille respondit: “Adsum”.

2 Ait: “Tolle fīlium tuum ūnigenitum, quem dīligis, Isaac et vāde in terram Mōria; atque offer eum ibi in holocaustum super ūnum montium, quem mōnstrāverō tibi”.

3 Igitur Abraham dē nocte cōnsurgēns strāvit asinum suum dūcēns sēcum duōs juvenēs suōs et Isaac fīlium suum. Cumque concīdisset ligna in holocaustum, surrēxit et abiit ad locum, quem praecēperat eī Deus.

4 Diē autem tertiō, ēlevātīs oculīs, vīdit locum procul

5 dīxitque ad puerōs suōs: “Exspectāte hīc cum asinō. Ego et puer illūc usque properantēs, postquam adōrāverimus, revertēmur ad vōs”.

6 Tulit quoque ligna holocaustī et imposuit super Isaac fīlium suum; ipse vērō portābat in manibus ignem et cultrum. Cumque duo pergerent simul,

7 dīxit Isaac Abrahae patrī suō: “Pater mī”. Ille respondit: “Quid vīs, fīlī?”. “Ecce, inquit, ignis et ligna; ubi est victima holocaustī?”.

8 Dīxit Abraham: “Deus prōvidēbit sibi victimam holocaustī, fīlī mī”.

Pergēbant ambō pariter;

9 et vēnērunt ad locum, quem ostenderat eī Deus, in quō aedificāvit Abraham altāre et dēsuper ligna composuit. Cumque colligāsset Isaac fīlium suum, posuit eum in altārī super struem lignōrum

10 extenditque Abraham manum et arripuit cultrum, ut immolāret fīlium suum.

11 Et ecce angelus Dominī dē caelō clāmāvit: “Abraham, Abraham”. Quī respondit: “Adsum”.

12 Dīxitque: “Nōn extendās manum tuam super puerum neque faciās illī quidquam. Nunc cognōvī quod timēs Deum et nōn pepercistī fīliō tuō ūnigenitō propter mē”.

13 Levāvit Abraham oculōs suōs vīditque arietem ūnum inter veprēs haerentem cornibus; quem assūmēns obtulit holocaustum prō fīliō.

14 Appellāvitque nōmen locī illīus: “Dominus videt”. Unde usque hodiē dīcitur: “In monte Dominus vidētur”.

15 Vocāvit autem angelus Dominī Abraham secundō dē caelō et dīxit:

16 “Per mēmetipsum jūrāvī, dīcit Dominus: quia fēcistī hanc rem et nōn pepercistī fīliō tuō ūnigenitō,

17 benedīcam tibi et multiplicābō sēmen tuum sīcut stēllās caelī et velut arēnam, quae est in lītore maris. Possidēbit sēmen tuum portās inimīcōrum suōrum,

18 et benedīcentur in sēmine tuō omnēs gentēs terrae, quia oboedīstī vōcī meae”.

19 Reversus est Abraham ad puerōs suōs, et surrēxērunt abiēruntque Bersabeē simul, et habitāvit Abraham in Bersabee.

20 Hīs ita gestīs, nūntiātum est Abrahae quod Melcha quoque genuisset fīliōs Nachor frātrī suō:

21 Us prīmōgenitum et Buz frātrem ejus et Camuel patrem Āram

22 et Cased et Azau, Pheldās quoque et Iedlaph

23 ac Bathuēl, dē quō nāta est Rebecca. Octo istōs genuit Melcha Nachor frātrī Abrahae.

24 Concubīna vērō illīus, nōmine Reuma, peperit Tabeē et Gaham et Tahās et Maacha.

## 23

1 Vīxit autem Sarā centum vīgintī septem annīs

2 et mortua est in Cariatharbe, quae est Hebrōn, in terrā Chanaan; vēnitque Abraham, ut plangeret et flēret eam.

3 Cumque surrēxisset ab officiō fūneris, locūtus est ad fīliōs Heth dīcēns:

4 “Advena sum et inquilīnus apud vōs; date mihi possessiōnem sepulcrī vōbīscum, ut sepeliam mortuum meum”.

5 Respondērunt fīliī Heth dīcentēs:

6 “Audī nōs, domine, prīnceps Deī es apud nōs: in nōbilissimō sepulcrōrum nostrōrum sepelī mortuum tuum; nūllusque tē prohibēbit, quīn in sepulcrō ejus sepeliās mortuum tuum”.

7 Surrēxit Abraham et adōrāvit populum terrae, fīliōs vidēlicet Heth,

8 dīxitque ad eōs: “Sī placet animae vestrae, ut sepeliam mortuum meum, audīte mē et intercēdite prō mē apud Ephron fīlium Seor,

9 ut det mihi spēluncam Machpēla, quam habet in extrēmā parte agrī suī. Pecūniā dignā trādat eam mihi cōram vōbīs in possessiōnem sepulcrī”.

10 Sedēbat autem Ephrōn in mediō fīliōrum Heth. Responditque Ephrōn Hetthaeus ad Abraham, fīliīs Heth audientibus cūnctīs, quī ingrediēbantur portam cīvitātis illīus, dīcēns:

11 “Nēquāquam ita fīat, domine mī, auscultā mē. Agrum dō tibi et spēluncam, quae in eō est, praesentibus fīliīs populī meī; sepelī mortuum tuum”.

12 Adōrāvit Abraham cōram populō terrae

13 et locūtus est ad Ephron, audiente populō terrae: “Quaesō, ut audiās mē. Dabō pecūniam prō agrō; suscipe eam, et sīc sepeliam mortuum meum in eō”.

14 Respondit Ephrōn ad Abraham dīcēns eī:

15 “Domine mī, audī mē. Terra quadringentōrum siclōrum argentī inter mē et tē quid est hoc? Sepelī mortuum tuum”.

16 Auscultāvit Abraham Ephron et appendit pecūniam, quam Ephrōn postulāverat, audientibus fīliīs Heth, quadringentōs siclōs argentī, sīcut mōs erat apud negōtiātōrēs.

17 Cōnfirmātusque est ager Ephrōnis, quī erat in Machpēlā respiciēns Mambre, tam ipse quam spēlunca in eō et omnēs arborēs ejus in cūnctīs terminīs ejus per circuitum,

18 Abrahae in possessiōnem, videntibus fīliīs Heth cūnctīs, quī intrābant portam cīvitātis illīus.

19 Deinde sepelīvit Abraham Saram uxōrem suam in spēluncā agrī Machpela, quī respiciēbat Mambre ­ haec est Hebrōn ­ in terrā Chanaan.

20 Et cōnfirmātus est ager et antrum, quod erat in eō, Abrahae in possessiōnem sepulcrī ā fīliīs Heth.

## 24

1 Erat autem Abraham senex diērumque multōrum; et Dominus in cūnctīs benedīxerat eī.

2 Dīxitque Abraham ad servum seniōrem domūs suae, quī praeerat omnibus, quae habēbat: “Pōne manum tuam subter femur meum,

3 ut adjūrem tē per Dominum, Deum caelī et Deum terrae, ut nōn accipiās uxōrem fīliō meō dē fīliābus Chananaēōrum, inter quōs habitō;

4 sed ad terram et cognātiōnem meam proficīscāris et inde accipiās uxōrem fīliō meō Isaac”.

5 Respondit servus: “Sī nōluerit mulier venīre mēcum in terram hanc, num redūcere dēbeō fīlium tuum ad terram, ā quō tū ēgressus es?”.

6 Dīxit Abraham: “Cave, nē quandō redūcās illūc fīlium meum.

7 Dominus, Deus caelī, quī tulit mē dē domō patris meī et dē terrā nātīvitātis meae, quī locūtus est mihi et jūrāvit mihi dīcēns: "Sēminī tuō dabō terram hanc", ipse mittet angelum suum cōram tē, et accipiēs inde uxōrem fīliō meō.

8 Sīn autem nōluerit mulier sequī tē, nōn tenēberis jūrāmentō; fīlium tantum meum nē redūcās illūc”.

9 Posuit ergō servus manum sub femore Abraham dominī suī et jūrāvit illī super hāc rē.

10 Tulitque servus decem camēlōs dē grege dominī suī et abiit ex omnibus bonīs ejus portāns sēcum; profectusque perrēxit in Āram Naharaim ad urbem Nachor.

11 Cumque camēlōs fēcisset accumbere extrā oppidum juxtā puteum aquae vespere, tempore quō solent mulierēs ēgredī ad hauriendam aquam, dīxit:

12 “Domine, Deus dominī meī Abraham, occurre obsecrō mihi hodiē et fac misericordiam cum dominō meō Abraham.

13 Ecce ego stō prope fontem aquae, et fīliae habitātōrum hujus cīvitātis ēgredientur ad hauriendam aquam.

14 Igitur puella, cui ego dīxerō: "Inclīnā hydriam tuam, ut bibam", et illa responderit: "Bibe, quīn et camēlīs tuīs dabō pōtum", ipsa est, quam praeparāstī servō tuō Isaac, et per hoc intellegam quod fēceris misericordiam cum dominō meō”.

15 Necdum intrā sē verba complēverat, et ecce Rebecca ēgrediēbātur fīlia Bathuel fīliī Melchae uxōris Nachor frātris Abraham habēns hydriam in scapulā:

16 puella decōra nimis, virgō et incognita virō. Dēscendit ad fontem et implēvit hydriam ac revertēbātur.

17 Occurritque eī servus et ait: “Pauxillum mihi ad sorbendum praebē aquae dē hydriā tuā”.

18 Quae respondit: “Bibe, domine mī”. Celeriterque dēposuit hydriam super ulnam suam et dedit eī pōtum.

19 Cumque ille bibisset, adjēcit: “Quīn et camēlīs tuīs hauriam aquam, dōnec cūnctī bibant”.

20 Effundēnsque hydriam in canālibus recurrit ad puteum, ut haurīret aquam; et haustam omnibus camēlīs dedit.

21 Ille autem contemplābātur eam tacitus, scīre volēns utrum prōsperum fēcisset iter suum Dominus an nōn.

22 Postquam ergō bibērunt camēlī, prōtulit vir ānulum aureum pondō dīmidiī siclī prō nāribus et duās armillās prō manibus ejus pondō siclōrum decem;

23 dīxitque: “Cujus es fīlia? lndicā mihi. Est in domō patris tuī locus nōbīs ad pernoctandum?”.

24 Quae respondit: “Fīlia Bathuēlis sum fīliī Melchae, quem peperit Nachor”.

25 Et addidit dīcēns: “Paleārum quoque et pābulī plūrimum est apud nōs et locus ad pernoctandum”.

26 Inclīnāvit sē homō et adōrāvit Dominum

27 dīcēns: “Benedictus Dominus, Deus dominī meī Abraham, quī nōn abstulit misericordiam et vēritātem suam ā dominō meō et rēctō itinere mē perdūxit in domum frātris dominī meī”.

28 Cucurrit itaque puella et nūntiāvit in domum mātris suae omnia, quae ēvēnerant.

29 Habēbat autem Rebecca frātrem nōmine Labān, quī festīnus ēgressus est ad hominem, ubi erat fōns.

30 Cumque vīdisset ānulum in nāribus et armillās in manibus sorōris suae et audīsset cūncta verba referentīs: “Haec locūtus est mihi homō”, venit ad virum, quī stābat juxtā camēlōs et prope fontem aquae;

31 dīxitque ad eum: “Ingredere, benedicte Dominī, cūr forīs stās? Praeparāvī domum et locum camēlīs”.

32 Et intrōdūxit eum in hospitium ac dēstrāvit camēlōs; deditque paleās et pābulum camēlīs et aquam ad lavandōs pedēs ejus et virōrum, quī vēnerant cum eō.

33 Et apposuit in cōnspectū ejus pānem. Quī ait: “Nōn comedam, dōnec loquar sermōnēs meōs”. Respondit: “Loquere”.

34 At ille: “Servus, inquit, Abraham sum;

35 et Dominus benedīxit dominō meō valdē, magnificātusque est; et dedit eī ovēs et bovēs, argentum et aurum, servōs et ancillās, camēlōs et asinōs.

36 Et peperit Sarā uxor dominī meī fīlium dominō meō in senectūte suā; deditque illī omnia, quae habuerat.

37 Et adjūrāvit mē dominus meus dīcēns: "Nōn accipiēs uxōrem fīliō meō dē fīliābus Chananaēōrum, in quōrum terrā habitō;

38 sed ad domum patris meī pergēs et dē cognātiōne meā accipiēs uxōrem fīliō meō".

39 Ego vērō respondī dominō meō: Quid, sī nōluerit venīre mēcum mulier?

40 "Dominus, ait, in cujus cōnspectū ambulō, mittet angelum suum tēcum et dīriget viam tuam; accipiēsque uxōrem fīliō meō dē cognātiōne meā et dē domō patris meī.

41 Innocēns eris ā maledictiōne meā, cum vēneris ad propinquōs meōs, et nōn dederint tibi; tunc innocēns eris ā maledictiōne meā".

42 Vēnī ergō hodiē ad fontem et dīxī: Domine, Deus dominī meī Abraham, sī dīrēxistī viam meam, in quā nunc ambulō,

43 ecce stō juxtā fontem aquae; et virgō, quae ēgrediētur ad hauriendam aquam, audierit ā mē: "Dā mihi pauxillum aquae ad bibendum ex hydriā tuā";

44 et dīxerit mihi: "Et tū bibe, et camēlīs tuīs hauriam", ipsa est mulier, quam praeparāvit Dominus fīliō dominī meī.

45 Dum haec tacitus mēcum volverem, appāruit Rebecca veniēns cum hydriā, quam portābat in scapulā; dēscenditque ad fontem et hausit aquam. Et ajō ad eam: Dā mihi paululum bibere.

46 Quae festīna dēposuit hydriam dē umerō et dīxit mihi: "Et tū bibe, et camēlīs tuīs pōtum tribuam". Bibī, et adaquāvit camēlōs.

47 Interrogāvīque eam et dīxī: Cujus es fīlia? Quae respondit: "Fīlia Bathuēlis sum fīliī Nachor, quem peperit illī Melcha".

Suspendī itaque ānulum in nāribus ejus et armillās posuī in manibus ejus.

48 Prōnusque adōrāvī Dominum benedīcēns Dominō, Deō dominī meī Abraham, quī perdūxit mē rēctō itinere, ut sūmerem fīliam frātris dominī meī fīliō ejus.

49 Quam ob rem, sī facitis misericordiam et vēritātem cum dominō meō, indicāte mihi; sīn autem aliud placet, et hoc dīcite mihi, ut vādam ad dexteram sīve ad sinistram”.

50 Respondērunt Labān et Bathuel: “Ā Dominō ēgressus est sermō; nōn possumus extrā placitum ejus quidquam aliud loquī tēcum.

51 Ēn Rebecca cōram tē est; tolle eam et proficīscere, et sit uxor fīliī dominī tuī, sīcut locūtus est Dominus”.

52 Quod cum audīsset puer Abraham, prōcidēns adōrāvit in terram Dominum.

53 Prōlātīsque vāsīs argenteīs et aureīs ac vestibus, dedit ea Rebeccae; rēs pretiōsās dedit frātrī ejus et mātrī.

54 Tunc comēdērunt et bibērunt ipse et virī, quī erant cum eō, et pernoctāvērunt ibi.

Surgēns autem māne locūtus est puer: “Dīmittite mē, ut vādam ad dominum meum”.

55 Respondēruntque frāter ejus et māter: “Maneat puella saltem decem diēs apud nōs et posteā proficīscētur”.

56 “Nōlīte, ait, mē retinēre, quia Dominus dīrēxit viam meam; dīmittite mē, ut pergam ad dominum meum”.

57 Dīxērunt: “Vocēmus puellam et quaerāmus ipsīus voluntātem”.

58 Cumque vocāta vēnisset, scīscitātī sunt: “Vīs īre cum homine istō?”. Quae ait: “Vādam”.

59 Dīmīsērunt ergō Rebeccam sorōrem eōrum et nūtrīcem illīus servumque Abraham et comitēs ejus,

60 imprecantēs prōspera sorōrī suae atque dīcentēs:

“Soror nostra es,

crēscās in mīlle mīlia,

et possideat sēmen tuum

portās inimīcōrum suōrum!”.

61 Igitur surrēxit Rebecca et puellae illīus et, ascēnsīs camēlīs, secūtae sunt virum; sūmpsitque servus Rebeccam et abiit.

62 Isaac autem vēnerat ā regiōne puteī Lahairōī et habitābat in terrā Nageb.

63 Et ēgressus est Isaac ad lāmentandum in agrō, inclīnātā jam diē. Cumque levāsset oculōs, vīdit camēlōs venientēs.

64 Rebecca quoque levāvit oculōs et vīdit Isaac; dēscenditque dē camēlō

65 et ait ad puerum: “Quis est ille homō, quī venit per agrum in occursum nōbīs?”. Dīxitque eī: “Ipse est dominus meus”. At illa tollēns cito vēlum operuit sē.

66 Servus autem cūncta, quae gesserat, nārrāvit Isaac;

67 quī intrōdūxit eam in tabernāculum Sarae mātris suae et accēpit Rebeccam uxōrem; et dīlēxit eam et cōnsōlātus est ā morte mātris suae.

## 25

1 Abraham vērō aliam dūxit uxōrem nōmine Ceturam,

2 quae peperit eī Zamrān et Iecsān et Madan et Madiān et Iesboc et Suē.

3 Iecsan quoque genuit Saba et Dēdān. Fīliī Dēdān fuērunt Assurim et Latusim et Loommim.

4 At vērō ex Madiān ortus est Epha et Opher et Henoch et Abida et Eldaa. Omnēs hī fīliī Cetūrae.

5 deditque Abraham cūncta, quae possēderat, Isaac;

6 fīliīs autem concubīnārum suārum largītus est mūnera et sēparāvit eōs ab Isaac fīliō suō, dum adhūc ipse vīveret, ad plagam orientālem.

7 Fuērunt autem diēs vītae Abrahae centum septuāgintā quīnque annī.

8 Et dēficiēns mortuus est Abraham in senectūte bonā prōvectaeque aetātis et plēnus diērum congregātusque est ad populum suum.

9 Et sepeliērunt eum Isaac et Ismaēl fīliī suī in spēluncā Machpēla, quae sita est in agrō Ephron fīliī Seor Hetthaēī ē regiōne Mambre,

10 quem ēmerat ā fīliīs Heth. Ibi sepultus est ipse et Sarā uxor ejus.

11 Et post obitum illīus benedīxit Deus Isaac fīliō ejus, quī habitābat juxtā puteum Lahairoī.

12 Hae sunt generātiōnēs Ismaēl fīliī Abrahae, quem peperit eī Agar Aegyptiā famulā Sarae.

13 Et haec nōmina fīliōrum Ismaēl in vocābulīs et generātiōnibus suīs: prīmōgenitus Ismaēlis Nabaioth, dein Cēdar et Adbeel et Mabsam,

14 Masma quoque et Dumā et Massā,

15 Hadad et Thema, Iethur et Naphis et Cedma.

16 Istī sunt fīliī Ismaēlis, et haec nōmina eōrum per vīcōs et mānsiōnēs eōrum: duodecim prīncipēs tribuum suārum.

17 Et factī sunt annī vītae Ismaēlis centum trīgintā septem; dēficiēns mortuus est et appositus ad populum suum.

18 Habitāvērunt autem ab Hevila usque Sur, quae respicit Aegyptum introeuntibus Assyriam. In faciem cūnctōrum frātrum suōrum obiit.

19 Hae sunt generātiōnēs Isaac fīliī Abraham: Abraham genuit Isaac;

20 quī, cum quadrāgintā esset annōrum, dūxit uxōrem Rebeccam fīliam Bathuēlis Aramaēī dē Paddanaram, sorōrem Labān Aramaēī.

21 Dēprecātusque est Isaac Dominum prō uxōre suā, eō quod esset sterilis. Quī exaudīvit eum et dedit conceptum Rebeccae.

22 Sed collīdēbantur in uterō ejus parvulī. Quae ait: “Sī sīc est, cūr mihi?”. Perrēxitque, ut cōnsuleret Dominum.

23 Quī respondēns ait:

“Duae gentēs sunt in uterō tuō,

et duo populī ex ventre tuō dīvidentur;

populusque populum superābit,

et major serviet minōrī”.

24 Jam tempus pariendī vēnerat, et ecce geminī in uterō ejus.

25 Quī prīmus ēgressus est rūfus erat et tōtus quasi pallium pilōsum; vocātumque est nōmen ejus Esau. Posteā frāter ejus ēgrediēns plantam Esau tenēbat manū, et idcircō appellātum est nōmen ejus Jācōb.

26 Sexāgēnārius erat Isaac, quandō nātī sunt parvulī.

27 Quibus adultīs, factus est Esau vir gnārus vēnandī et homō agrestis; Jācōb autem vir compositus et habitāns in tabernāculīs.

28 Isaac amābat Esau, eō quod dē vēnātiōnibus illīus libenter vēscerētur; et Rebecca dīligēbat Jācōb.

29 Coxit autem Jācōb pulmentum; ad quem, cum vēnisset Esau dē agrō lassus,

30 ait: “Dā mihi dē coctiōne hāc rūfā, quia oppidō lassus sum”. Quam ob causam vocātum est nōmen ejus Edom (id est Rūfus).

31 Cui dīxit Jācōb: “Vēnde mihi prius prīmōgenita tua”.

32 Ille respondit: “Ēn morior; quid mihi prōdērunt prīmōgenita?”.

33 Ait Jācōb: “Jūrā ergō mihi”. Jūrāvit et vēndidit prīmōgenita.

34 Et sīc, acceptō pāne et lentis edūliō, comēdit et bibit; surrēxit et abiit parvipēndēns quod prīmōgenita vēndidisset.

## 26

1 Ortā autem famē super terram post eam sterilitātem, quae acciderat in diēbus Abraham, abiit Isaac ad Abimelech rēgem Philisthim in Gerarā.

2 Appāruitque eī Dominus et ait: “Nē dēscendās in Aegyptum, sed habitā in terrā, quam dīxerō tibi,

3 et peregrīnāre in eā; erōque tēcum et benedīcam tibi. Tibi enim et sēminī tuō dabō ūniversās regiōnēs hās complēns jūrāmentum, quod spopondī Abraham patrī tuō,

4 et multiplicābō sēmen tuum sīcut stēllās caelī dabōque posterīs tuīs ūniversās regiōnēs hās; et benedīcentur in sēmine tuō omnēs gentēs terrae,

5 eō quod oboedierit Abraham vōcī meae et cūstōdierit praecepta et mandāta mea et jūstificātiōnēs lēgēsque servāverit”.

6 Mānsit itaque Isaac in Gerāris.

7 Quī, cum interrogārētur ā virīs locī illīus super uxōre suā, respondit: “Soror mea est”. Timuerat enim cōnfitērī quod sibi esset sociāta conjugiō, reputāns nē forte interficerent eum propter illīus pulchritūdinem.

8 Cumque pertrānsīssent diēs plūrimī et ibīdem morārētur, prōspiciēns Abimelech rēx Philisthim per fenestram vīdit eum jocantem cum Rebeccā uxōre suā.

9 Et, accersītō eō, ait: “Perspicuum est quod uxor tua sit; cūr mentītus es eam sorōrem tuam esse?”. Respondit: “Timuī, nē morerer propter eam”.

10 Dīxitque Abimelech: “Quārē hoc fēcistī nōbīs? Potuit coīre quispiam dē populō cum uxōre tuā, et indūxerās super nōs grande peccātum”. Praecēpitque omnī populō dīcēns:

11 “Quī tetigerit hominem hunc et uxōrem ejus, morte moriētur”.

12 Sēvit autem Isaac in terrā illā et invēnit in ipsō annō centuplum; benedīxitque eī Dominus.

13 Et locuplētātus est homō et ībat prōficiēns atque succrēscēns, dōnec magnus vehementer effectus est;

14 habuitque possessiōnem ovium et armentōrum et familiae plūrimum.

Ob haec invidentēs eī Philisthim

15 omnēs puteōs, quōs fōderant servī patris illīus in diēbus Abraham, obstrūxērunt implentēs humō,

16 in tantum ut ipse Abimelech dīceret ad Isaac: “ Recēde ā nōbīs, quoniam potentior nostrī factus es valdē ”.

17 Et ille discēdēns tentōria fīxit ad torrentem Gerarae habitāvitque ibi.

18 Rūrsum fōdit puteōs, quōs fōderant in diēbus patris suī Abraham et quōs, illō mortuō, obstrūxerant Philisthim. Appellāvitque eōs eīsdem nōminibus, quibus ante pater vocāverat.

19 Fōdērunt servī Isaac in torrente et repperērunt ibi puteum aquae vīvae.

20 Sed et ibi jūrgium fuit pāstōrum Gerarae adversus pāstōrēs Isaac dīcentium: “ Nostra est aqua! ”. Quam ob rem nōmen puteī vocāvit Esec (id est Jūrgium), quia jūrgātī sunt cum eō.

21 Fōdērunt autem et alium puteum, et prō illō quoque rixātī sunt; appellāvitque eum Sitna (id est Inimīcitiās).

22 Prōfectus inde fōdit alium puteum, prō quō nōn contendērunt; itaque vocāvit nōmen ejus Rehoboth (id est Lātitūdinem) dīcēns: “ Nunc dīlātāvit nōs Dominus, et crēscēmus in terrā ”.

23 Ascendit autem ex illō locō in Bersabee,

24 ubi appāruit eī Dominus in ipsā nocte dīcēns:

“ Ego sum Deus Abraham patris tuī.

Nōlī timēre, quia tēcum sum;

benedīcam tibi

et multiplicābō sēmen tuum

propter servum meum Abraham ”.

25 Itaque aedificāvit ibi altāre et, invocātō nōmine Dominī, extendit tabernāculum, et servī Isaac fōdērunt ibi puteum.

26 Abimelech autem vēnit ad eum dē Gerāris et Ochozath amīcus illīus et Phicol dux mīlitum,

27 et locūtus est eīs Isaac: “ Quid vēnistis ad mē hominem, quem ōdistis et expulistis ā vōbīs? ”.

28 Quī respondērunt: “ Vīdimus tēcum esse Dominum et idcircō dīximus: Sit jūrāmentum inter nōs et tē, et ineāmus tēcum foedus,

29 ut nōn faciās nōbīs quidquam malī, sīcut et nōs nōn attigimus tē et nihil fēcimus tibi nisi bonum et cum pāce dīmīsimus tē. Tū es enim benedictus Dominī ”.

30 Fēcit ergō eīs convīvium, et comēdērunt et bibērunt.

31 Surgentēsque māne jūrāvērunt sibi mūtuō. Dīmīsitque eōs Isaac, et profectī sunt ab eō cum pāce.

32 Ecce autem vēnērunt in ipsō diē servī Isaac annūntiantēs eī dē puteō, quem fōderant, atque dīcentēs: “ Invēnimus aquam ”.

33 Unde appellāvit eum Sabee (quod significat Abundantiam); et nōmen urbī impositum est Bersabeē usque in praesentem diem.

34 Esau vērō quadrāgēnārius dūxit uxōrēs Iudith fīliam Beērī Hetthaēī et Basemath fīliam Elon Hetthaēī.

35 Quae ambae offenderant animum Isaac et Rebeccae.

## 27

1 Senuit autem Isaac, et cālīgāvērunt oculī ejus, et vidēre nōn poterat. Vocāvitque Esau fīlium suum majōrem et dīxit eī: “ Fīlī mī ”. Quī respondit: “ Adsum ”.

2 Cui pater: “ Vidēs, inquit, quod senuerim et ignōrem diem mortis meae;

3 sūme arma tua, pharetram et arcum, et ēgredere in agrum. Cumque vēnātū aliquid apprehenderīs,

4 fac mihi inde pulmentum, sīcut velle mē nōstī, et affer, ut comedam; et benedīcat tibi anima mea, antequam moriar ”.

5 Rebecca autem audierat Isaac loquentem cum Esau fīliō suō. Esau ergō abiit in agrum, ut vēnātiōnem caperet et offerret eam.

6 Rebecca autem dīxit fīliō suō Jācōb: “ Ecce, audīvī patrem tuum loquentem cum Esau frātre tuō et dīcentem eī:

7 "Affer mihi vēnātiōnem tuam et fac cibōs, ut comedam et benedīcam tibi cōram Dominō, antequam moriar".

8 Nunc ergō, fīlī mī, audī vōcem meam in eō, quod praecipiō tibi.

9 Pergēns ad gregem affer mihi duōs haedōs optimōs, ut faciam ex eīs escās patrī tuō, quibus libenter vēscitur.

10 Quās cum intuleris patrī tuō, et comēderit, benedīcat tibi, priusquam moriātur ”.

11 Cui ille respondit: “ Nōstī quod Esau frāter meus homō pilōsus sit, et ego lēnis.

12 Sī attrectāverit mē pater meus et sēnserit, timeō, nē putet mē sibi voluisse illūdere; et indūcam super mē maledictiōnem prō benedictiōne”.

13 Ad quem māter: “ In mē sit, ait, ista maledictiō, fīlī mī; tantum audī vōcem meam et perge afferque, quae dīxī ”.

14 Abiit et attulit deditque mātrī. Parāvit illa cibōs, sīcut nōverat velle patrem illīus.

15 Et vestibus Esau valdē bonīs, quās apud sē habēbat domī, induit eum

16 pelliculāsque haedōrum circumdedit manibus et collī nūda prōtēxit;

17 dedit pulmentum optimum et pānēs, quōs coxerat, in manūs fīliī suī Jācōb.

18 Quī ingressus ad patrem suum dīxit: “ Pater mī ”. At ille respondit: “ Audiō. Quis es tū, fīlī mī? ”.

19 Dīxitque Jācōb ad patrem suum: “ Ego sum Esau prīmōgenitus tuus. Fēcī sīcut praecēpistī mihi; surge, sēde et comede dē vēnātiōne meā, ut benedīcat mihi anima tua ”.

20 Rūrsum Isaac ad fīlium suum: “ Quōmodo, inquit, tam cito invenīre potuistī, fīlī mī? ”. Quī respondit: “ Voluntās Dominī Deī tuī fuit, ut occurreret mihi ”.

21 Dīxitque Isaac ad Jācōb: “ Accēde hūc, ut tangam tē, fīlī mī, et probem, utrum tū sīs fīlius meus Esau an nōn ”.

22 Accessit ille ad patrem, et, palpātō eō, dīxit Isaac: “ Vōx quidem, vōx Jācōb est, sed manūs, manūs sunt Esau ”.

23 Et nōn cognōvit eum, quia pilōsae manūs similitūdinem majōris expresserant. Benedīxit ergō illī.

24 Ait: “ Tū es fīlius meus Esau? ”. Respondit: “ Ego sum ”.

25 At ille: “ Affer, inquit, mihi, et comedam dē vēnātiōne tuā, fīlī mī, ut benedīcat tibi anima mea ”. Quōs cum oblātōs comēdisset, obtulit eī etiam vīnum. Quō haustō,

26 dīxit ad eum Isaac pater ejus: “ Accēde ad mē et dā mihi ōsculum, fīlī mī ”.

27 Accessit et ōsculātus est eum. Statimque, ut sēnsit vestīmentōrum illīus frāgrantiam, benedīcēns illī ait:

“ Ecce odor fīliī meī

sīcut odor agrī plēnī,

cui benedīxit Dominus.

28 Det tibi Deus dē rōre caelī

et dē pinguēdine terrae

et abundantiam frūmentī et vīnī.

29 Et serviant tibi populī,

et adōrent tē nātiōnēs;

esto dominus frātrum tuōrum,

et incurventur ante tē fīliī mātris tuae.

Quī maledīxerit tibi, sit maledictus;

et, quī benedīxerit tibi, sit benedictus! ”.

30 Vix Isaac benedictiōnem Jācōb fīnierat, et Jācōb ēgressus erat ā patre suō Isaac, vēnit Esau frāter ejus

31 coctōsque dē vēnātiōne cibōs intulit patrī dīcēns: “ Surge, pater mī, et comede dē vēnātiōne fīliī tuī, ut benedīcat mihi anima tua ”.

32 Dīxitque illī Isaac pater ejus: “ Quis enim es tū? ”. Quī respondit: “ Ego sum fīlius tuus prīmōgenitus Esau ”.

33 Expāvit Isaac stupōre vehementī ultrā modum et ait: “ Quis igitur ille est, quī dūdum captam vēnātiōnem attulit mihi, et comēdī ex omnibus, priusquam tū venīrēs? Benedīxīque eī, et erit benedictus! ”.

34 Audītīs Esau sermōnibus patris, irrugiit clāmōre magnō et amārō ultrā modum et ait patrī suō: “ Benedīc etiam mihi, pater mī! ”.

35 Quī ait: “ Vēnit germānus tuus fraudulenter et accēpit benedictiōnem tuam ”.

36 At ille subjūnxit: “ Jūstē vocātum est nōmen ejus Jācōb; supplantāvit enim mē ēn alterā vice: prīmōgenita mea ante tulit et nunc secundō surripuit benedictiōnem meam ”.

Rūrsumque ait: “ Numquid nōn reservāstī mihi benedictiōnem? ”.

37 Respondit Isaac: “ Ecce, dominum tuum illum cōnstituī et omnēs frātrēs ejus servitūtī illīus subjugāvī; frūmentō et vīnō stabilīvī eum. Et tibi post haec, fīlī mī, ultrā quid faciam? ”.

38 Dīxitque Esau ad patrem suum: “ Num ūnam tantum benedictiōnem habēs, pater mī? Mihi quoque obsecrō, ut benedīcās! ”. Cumque ejulātū magnō flēret,

39 mōtus Isaac dīxit ad eum:

“ Ecce, procul ā pinguēdine terrae erit habitātiō tua

et procul ā rōre caelī dēsuper.

40 Dē gladiō tuō vīvēs

et frātrī tuō serviēs.

Tempusque veniet, cum excutiās

et solvās jugum ejus dē cervīcibus tuīs ”.

41 Ōderat ergō Esau Jācōb prō benedictiōne, quā benedīxerat eī pater, dīxitque in corde suō: “ Appropinquābunt diēs lūctūs patris meī, et occīdam Jācōb frātrem meum ”.

42 Nūntiāta sunt Rebeccae verba Esau fīliī ejus majōris, quae mittēns et vocāns Jācōb fīlium suum minōrem dīxit ad eum: “ Ecce, Esau frāter tuus minātur, ut occīdat tē.

43 Nunc ergō, fīlī mī, audī vōcem meam et cōnsurgēns fuge ad Labān frātrem meum in Charrān;

44 habitābisque cum eō diēs paucōs, dōnec requiēscat furor frātris tuī,

45 et cesset indignātiō ejus, oblīvīscāturque eōrum, quae fēcistī in eum. Posteā mittam et addūcam tē inde hūc. Cūr utrōque orbābor fīliō in ūnō diē? ”.

46 Dīxit quoque Rebecca ad Isaac: “ Taedet mē vītae meae propter fīliās Heth; sī accēperit Jācōb uxōrem dē fīliābus Heth sīcut istīs dē fīliābus terrae, nōlō vīvere ”.

## 28

1 Vocāvit itaque Isaac Jācōb et benedīxit eum praecēpit que eī dīcēns: “ Nōlī accipere conjugem dē fīliābus Chanaan;

2 surge, vāde in Paddanaram ad domum Bathuel patris mātris tuae et accipe tibi inde uxōrem dē fīliābus Labān avunculī tuī.

3 Deus autem omnipotēns benedīcat tibi et crēscere tē faciat atque multiplicet, ut sīs in multitūdinem populōrum;

4 et det tibi benedictiōnēs Abraham tibi et sēminī tuō tēcum, ut possideās terram peregrīnātiōnis tuae, quam pollicitus est Deus avō tuō ”.

5 Cumque dīmīsisset eum Isaac, profectus est in Paddanaram ad Labān fīlium Bathuel Aramaēī frātrem Rebeccae mātris Jācōb et Esau.

6 Vidēns autem Esau quod benedīxisset pater suus Jācōb et mīsisset eum in Paddanaram, ut inde uxōrem dūceret, et quod post benedictiōnem praecēpisset eī dīcēns: “ Nōn accipiēs uxōrem dē fīliābus Chanaan ”,

7 quodque oboediēns Jācōb parentibus suīs īsset in Paddanaram;

8 probāns quoque quod nōn libenter aspiceret fīliās Chanaan pater suus,

9 īvit ad Ismaēlem et dūxit uxōrem, absque iīs, quās habēbat, Mahalath fīliam Ismaēl fīliī Abraham sorōrem Nabaioth.

10 Igitur ēgressus Jācōb dē Bersabee pergēbat Charran.

11 Cumque vēnisset ad quendam locum et vellet in eō requiēscere post sōlis occubitum, tulit dē lapidibus, quī jacēbant, et suppōnēns capitī suō dormīvit in eōdem locō.

12 Vīditque in somniō scālam stantem super terram et cacūmen illīus tangēns caelum, angelōs quoque Deī ascendentēs et dēscendentēs per eam

13 et Dominum innīxum scālae dīcentem sibi: “ Ego sum Dominus, Deus Abraham patris tuī et Deus Isaac. Terram, in quā dormīs, tibi dabō et sēminī tuō.

14 Eritque sēmen tuum quasi pulvis terrae; dīlātāberis ad occidentem et orientem et septentriōnem et merīdiem; et benedīcentur in tē et in sēmine tuō cūnctae tribūs terrae.

15 Et ecce, ego tēcum sum et cūstōdiam tē, quōcumque perrēxerīs, et redūcam tē in terram hanc; nec dīmittam tē, nisi complēverō quae dīxī tibi ”.

16 Cumque ēvigilāsset Jācōb dē somnō, ait: “ Vērē Dominus est in locō istō, et ego nesciēbam ”.

17 Pavēnsque: “ Quam terribilis est, inquit, locus iste! Nōn est hic aliud nisi domus Deī et porta caelī ”.

18 Surgēns ergō Jācōb māne tulit lapidem, quem supposuerat capitī suō, et ērēxit in titulum fundēns oleum dēsuper.

19 Appellāvitque nōmen locī illīus Bethel; prius autem urbs vocābātur Luza.

20 Vōvit Jācōb etiam vōtum dīcēns: “ Sī fuerit Deus mēcum et cūstōdierit mē in viā hāc, per quam ambulō, et dederit mihi pānem ad vēscendum et vestīmentum ad induendum,

21 reversusque fuerō prōsperē ad domum patris meī, erit mihi Dominus in Deum,

22 et lapis iste, quem ērēxī in titulum, erit domus Deī; cūnctōrumque, quae dederis mihi, decimās offeram tibi ”.

## 29

1 Prōfectus ergō Jācōb vēnit in terram orientālium.

2 Et vīdit puteum in agrō, trēs quoque gregēs ovium accubantēs juxtā eum; nam ex illō adaquābantur pecora, et ōs ejus grandī lapide claudēbātur.

3 Mōrisque erat, ut, cūnctīs ovibus congregātīs, dēvolverent lapidem et, refectīs gregibus, rūrsum super ōs puteī pōnerent.

4 Dīxitque ad pāstōrēs: “ Frātrēs, unde estis? ”. Quī respondērunt: “ Dē Charrān ”.

5 Quōs interrogāns: “ Numquid, ait, nōstis Labān fīlium Nachor? ”. Dīxērunt: “ Nōvimus ”.

6 “ Sānusne est? ”, inquit. “ Valet, inquiunt, et ecce Rachel fīlia ejus venit cum grege ”.

7 Dīxitque: “ Adhūc multum diēī superest, nec est tempus, ut congregentur gregēs; date pōtum ovibus et sīc ad pāstum eās redūcite ”.

8 Quī respondērunt: “ Nōn possumus, dōnec omnia pecora congregentur et āmoveāmus lapidem dē ōre puteī, ut adaquēmus gregēs ”.

9 Adhūc loquēbātur cum eīs, et ecce Rachēl veniēbat cum ovibus patris suī; nam gregem ipsa pāscēbat.

10 Cum vīdisset Jācōb Rachel fīliam Labān avunculī suī ovēsque Labān avunculī suī, accēdēns āmōvit lapidem dē ōre puteī

11 et adaquāvit gregem Labān avunculī suī. Tunc Jācōb ōsculātus est Rachēl et ēlevātā vōce flēvit;

12 et indicāvit eī quod frāter esset patris ejus et fīlius Rebeccae. At illa festīnāns nūntiāvit patrī suō.

13 Quī cum audīsset vēnisse Jācōb fīlium sorōris suae, cucurrit obviam eī; complexusque eum et in ōscula ruēns dūxit in domum suam. Audītīs autem omnibus, quae ēvēnerant,

14 respondit: “ Vērē os meum es et carō mea! ”.

Et, postquam Jācōb habitāvit apud eum per diēs mēnsis ūnīus,

15 dīxit eī Labān: “ Num, quia frāter meus es, grātīs serviēs mihi? Dīc quid mercēdis accipiās ”.

16 Habēbat vērō fīliās duās: nōmen majōris Līā, minor vērō appellābātur Rachēl;

17 sed Līā lippīs erat oculīs, Rachel decōra et venustō aspectū.

18 Quam dīligēns Jācōb ait: “ Serviam tibi prō Rachel fīliā tuā minōre septem annīs ”.

19 Respondit Labān: “ Melius est, ut tibi eam dem quam alterī virō; manē apud mē ”.

20 Servīvit igitur Jācōb prō Rachel septem annīs, et vidēbantur illī paucī diēs prae amōris magnitūdine.

21 Dīxitque ad Labān: “ Dā mihi uxōrem meam, quia jam tempus explētum est, ut ingrediar ad eam ”.

22 Quī, vocātīs omnibus virīs locī ad convīvium, fēcit nūptiās.

23 Et vespere sūmpsit Liam fīliam suam et intrōdūxit ad eum, et vēnit ad eam.

24 Et dedit Labān ancillam fīliae Zelpham nōmine.

Factō māne, vīdit, et ecce erat Līā.

25 Et dīxit ad socerum suum: “ Quid hoc fēcistī mihi? Nōnne prō Rachel servīvī tibi? Quārē imposuistī mihi? ”.

26 Respondit Labān: “ Nōn est in locō nostrō cōnsuētūdinis, ut minōrem ante majōrem trādāmus ad nūptiās.

27 Implē hebdomadam hanc, et alteram quoque dabō tibi prō opere, quō servītūrus es mihi septem annīs aliīs ”.

28 Acquiēvit placitō et, hebdomada trānsācta, dedit eī Labān fīliam suam Rachel uxōrem,

29 cui servam Bilham trādidit.

30 Et ingressus etiam ad Rachel amāvit eam plūs quam Liam serviēns apud eum septem annīs aliīs.

31 Vidēns autem Dominus quod dēspiceret Liam, aperuit vulvam ejus, Rachel sterilī permanente.

32 Et concēpit Līā et genuit fīlium vocāvitque nōmen ejus Ruben dīcēns: “ Vīdit Dominus humilitātem meam; nunc amābit mē vir meus ”.

33 Rūrsumque concēpit et peperit fīlium et ait: “ Quoniam audīvit mē Dominus habērī contemptuī, dedit etiam istum mihi ”; vocāvitque nōmen illīus Simeon.

34 Concēpit tertiō et genuit alium fīlium dīxitque: “ Nunc quoque cōpulābitur mihi marītus meus, eō quod pepererim eī trēs fīliōs ”; et idcircō appellāvit nōmen ejus Levī.

35 Quārtō concēpit et peperit fīlium et ait: “ Modo cōnfitēbor Dominō ”; et ob hoc vocāvit eum Jūdam. Cessāvitque parere.

## 30

1 Cernēns autem Rachel quod īnfēcunda esset, invīdit sorōrī et ait marītō suō: “ Dā mihi līberōs, aliōquīn moriar ”.

2 Cui īrātus respondit Jācōb: “ Num prō Deō ego sum, quī prīvāvit tē frūctū ventris? ”.

3 At illa: “ Ecce, inquit, famula mea Bilha; ingredere ad illam, ut pariat super genua mea, et habeam ex illā et ego fīliōs ”.

4 deditque illī Bilham famulam suam in conjugium. Quae,

5 ingressō ad sē Jācōb, concēpit et peperit fīlium.

6 Dīxitque Rachēl: “ Jūdicāvit mihi Deus et exaudīvit vōcem quoque meam dāns mihi fīlium ”; et idcircō appellāvit nōmen illīus Dān.

7 Rūrsumque Bilha famula Rachel concēpit et peperit Jācōb alterum fīlium, et

8 ait Rachel: “ Certāmina Deī certāvī cum sorōre meā et invaluī ”; vocāvitque eum Nephthālī.

9 Sentiēns Līā quod parere dēsīsset, sūmpsit Zelpham ancillam suam et trādidit eam Jācōb in uxōrem.

10 Quae peperit Jācōb fīlium.

11 Dīxitque Līā: “ Fēlīciter! ”; et idcircō vocāvit nōmen ejus Gad.

12 Peperit quoque Zelpha ancilla Liae Jācōb alterum fīlium.

13 Dīxitque Līā: “ Prō beātitūdine meā! Beātam quippe mē dīcent mulierēs ”; proptereā appellāvit eum Aser.

14 Ēgressus autem Ruben tempore messis trīticeae, repperit in agrō mandragorās, quās Liae mātrī suae dētulit. Dīxitque Rachēl: “ Dā mihi partem dē mandragorīs fīliī tuī ”.

15 Illa respondit: “ Parumne tibi vidētur, quod praeripuerīs marītum mihi, ut etiam mandragorās fīliī meī auferās? ”. Ait Rachēl: “ Dormiat ergō tēcum hāc nocte prō mandragorīs fīliī tuī ”.

16 Redeuntīque ad vesperam Jācōb dē agrō ēgressa est in occursum ejus Līā et: “ Ad mē, inquit, intrābis, quia mercēde condūxī tē prō mandragorīs fīliī meī ”. Dormīvitque cum eā nocte illā.

17 Et exaudīvit Deus Liam, concēpitque et peperit Jācōb fīlium quīntum

18 et ait: “ dedit Deus mercēdem mihi, quia dedī ancillam meam virō meō ”; appellāvitque nōmen illīus Issachar.

19 Rūrsum Līā concēpit et peperit Jācōb sextum fīlium

20 et ait: “ Dōnāvit mē Deus dōnō bonō; hāc vice honōrābit mē marītus meus, eō quod genuerim eī sex fīliōs ”; et idcircō appellāvit nōmen ejus Zabulōn.

21 Post quem peperit fīliam nōmine Dīnam.

22 Recordātus quoque Deus Rachēlis exaudīvit eam Deus et aperuit vulvam illīus.

23 Quae concēpit et peperit fīlium dīcēns: “ Abstulit Deus opprobrium meum ”;

24 et vocāvit nōmen illīus Joseph dīcēns: “ Addat mihi Dominus fīlium alterum! ”.

25 Nātō autem Joseph, dīxit Jācōb ad Labān: “ Dīmitte mē, ut revertar in patriam et ad terram meam.

26 Dā mihi uxōrēs et līberōs meōs, prō quibus servīvī tibi, ut abeam; tū nōstī servitūtem, quā servīvī tibi ”.

27 Ait illī Labān: “ Inveniam grātiam in cōnspectū tuō; auguriō didicī, quia benedīxerit mihi Deus propter tē.

28 Cōnstitue mercēdem tuam, quam dem tibi ”.

29 At ille respondit: “ Tū nōstī quōmodo servierim tibi et quantī in manibus meīs factī sint gregēs tuī.

30 Modicum habuistī, antequam venīrem ad tē, et nunc multiplicātum est vehementer, benedīxitque tibi Dominus ad introitum meum. Nunc autem quandō prōvidēbō etiam domuī meae? ”.

31 Dīxitque Labān: “ Quid tibi dabō? ”. At ille ait: “ Nihil mihi dabis; sī fēcerīs, quod postulō, iterum pāscam et cūstōdiam pecora tua.

32 Gȳrābō omnēs gregēs tuōs hodiē; sēparā cūncta pecora varia et maculōsa et, quodcumque furvum in ovibus et maculōsum variumque in caprīs fuerit, erit mercēs mea.

33 Respondēbitque mihi crās jūstitia mea; quandō vēneris, ut īnspiciās mercēdem meam, omnia, quae nōn fuerint varia et maculōsa in caprīs et furva in ovibus, fūrtī mē arguent ”.

34 Dīxit Labān: “ Grātum habeō, quod petis! ”.

35 Et sēparāvit in diē illō hircōs striātōs atque maculōsōs et omnēs caprās variās et maculōsās, omne, in quō album erat, et omne furvum in ovibus, et trādidit in manū fīliōrum suōrum.

36 Et posuit spatium itineris trium diērum inter sē et Jācōb, quī pāscēbat reliquōs gregēs Labān.

37 Tollēns ergō Jācōb virgās viridēs pōpuleās et amygdalinās et ex platanīs, ex parte ita dēcorticāvit eās, ut in hīs, quae spoliāta fuerant, candor appārēret.

38 Posuitque virgās, quās ex parte dēcorticāverat, in canālibus, ubi effundēbātur aqua, ut, cum vēnissent gregēs ad bibendum, ante oculōs habērent virgās et in aspectū eārum conciperent.

39 Factumque est ut in ipsō calōre coitūs gregēs intuērentur virgās et parerent striāta et varia et maculōsa.

40 Agnōs autem sēgregāvit Jācōb et posuit gregem ex adversō striātōrum et omnium furvōrum in grege Labān et cōnstituit sibi gregēs seorsum neque statuit eōs cum grege Labān.

41 Quotiēscumque igitur calefiēbant pecora rōbusta, pōnēbat Jācōb virgās in canālibus aquārum ante oculōs pecorum, ut in eārum contemplātiōne conciperent.

42 Quandō vērō pecora dēbilia erant, nōn pōnēbat eās. Factaque sunt dēbilia Labān et rōbusta Jācōb;

43 dītātusque est homō ultrā modum et habuit gregēs multōs, ancillās et servōs, camēlōs et asinōs.

## 31

1 Postquam autem audīvit verba fīliōrum Labān dīcentium: “ Tulit Jācōb omnia, quae fuērunt patris nostrī, et dē patris nostrī facultāte acquīsīvit hās dīvitiās ”,

2 animadvertit quoque faciem Labān quod nōn esset ergā sē sīcut heri et nūdiustertius.

3 Et dīxit Dominus ad Jācōb: “ Revertere in terram patrum tuōrum et ad cognātiōnem tuam, erōque tēcum ”.

4 Mīsit Jācōb et vocāvit Rachel et Liam in agrum, ubi pāscēbat gregēs,

5 dīxitque eīs: “ Videō faciem patris vestrī quod nōn sit ergā mē sīcut heri et nūdiustertius; Deus autem patris meī fuit mēcum,

6 et ipsae nōstis quod tōtīs vīribus meīs servierim patrī vestrō.

7 Sed pater vester circumvēnit mē et mūtāvit mercēdem meam decem vicibus; et tamen nōn dīmīsit eum Deus, ut nocēret mihi.

8 Sī quandō dīxit: "Variae erunt mercēdēs tuae", pariēbant omnēs ovēs variōs fētūs. Quandō vērō ē contrāriō ait: "Striāta quaeque accipiēs prō mercēde", omnēs gregēs striātā peperērunt.

9 Tulitque Deus substantiam patris vestrī et dedit mihi.

10 Postquam enim conceptus gregis tempus advēnerat, levāvī oculōs meōs et vīdī in somnīs ascendentēs marēs super fēminās, striātōs et variōs et respersōs.

11 Dīxitque angelus Deī ad mē in somnīs: "Jācōb". Et ego respondī: Adsum.

12 Quī ait: "Levā oculōs tuōs et vidē ūniversōs masculōs ascendentēs super fēminās, striātōs et variōs atque respersōs. Vīdī enim omnia, quae fēcit tibi Labān.

13 Ego sum Deus Bethel, ubi ūnxistī lapidem et vōtum vōvistī mihi. Nunc ergō surge et ēgredere dē terrā hāc revertēns in terram nātīvitātis tuae" ”.

14 Respondērunt eī Rachēl et Līā: “ Numquid habēmus adhūc partem et hērēditātem in domō patris nostrī?

15 Nōnne quasi aliēnās reputāvit nōs et vēndidit nōs comēditque pretium nostrum?

16 Sed omnēs opēs, quās tulit Deus patrī nostrō, nōbīs abstulit ac fīliīs nostrīs; unde omnia, quae praecēpit tibi Deus, fac ”.

17 Surrēxit itaque Jācōb et imposuit līberōs suōs ac conjugēs suās super camēlōs.

18 Tulitque omnēs gregēs suōs et omnem substantiam suam, quidquid in Paddanaram acquīsierat, ut īret ad Isaac patrem suum in terram Chanaan.

19 Eō tempore Labān ierat ad tondendās ovēs, et Rachel fūrāta est theraphim patris suī.

20 Jācōb autem dēcēpit cor Labān, nōn indicāns eī quod fugeret.

21 Cumque fūgisset cum omnibus, quae possidēbat, et, amne trānsmissō, pergeret contrā montem Galaad,

22 nūntiātum est Labān diē tertiō quod fūgisset Jācōb.

23 Quī, assūmptīs frātribus suīs, persecūtus est eum diēbus septem et comprehendit eum in monte Galaad.

24 Vēnit autem Deus ad Labān Aramaeum per somnium noctis dīxitque eī: "Cave, nē quidquam loquāris contrā Jācōb!".

25 Jamque Jācōb extenderat in monte tabernāculum, cum Labān, cōnsecūtus eum cum frātribus suīs, in eōdem monte Galaad fīxit tentōrium.

26 Et dīxit ad Jācōb: “ Quārē ita ēgistī et dēcēpistī cor meum, abigēns fīliās meās quasi captīvās gladiō?

27 Cūr clam fūgistī et dēcēpistī mē, nōn indicāns mihi, ut prōsequerer tē cum gaudiō et canticīs et tympanīs et citharīs?

28 Nōn es passus, ut ōsculārer fīliōs meōs ac fīliās; stultē operātus es. Et nunc

29 valet quidem manus mea reddere tibi malum, sed Deus patris vestrī heri dīxit mihi: “Cave, nē loquāris contrā Jācōb quidquam!”.

30 Estō, profectus es, quia dēsīderiō tibi erat domus patris tuī; cūr fūrātus es deōs meōs? ”.

31 Respondit Jācōb: “ Quia timuī. Dīxī enim, nē forte violenter auferrēs fīliās tuās ā mē.

32 Apud quemcumque invēneris deōs tuōs, nōn vīvat! Cōram frātribus nostrīs scrūtāre, quidquid tuōrum apud mē invēnerīs, et aufer ”. Ignōrābat enim Jācōb quod Rachel fūrāta esset theraphim.

33 Ingressus itaque Labān tabernācula Jācōb et Liae et utrīusque famulae, nōn invēnit. Ēgressus dē tentōriō Liae, intrāvit tentōrium Rachēlis.

34 Illa autem absconderat theraphim in strāmentō camēlī et sēdit dēsuper. Scrūtantīque omne tentōrium et nihil invenientī

35 ait: “ Nē īrāscātur dominus meus, quod cōram tē assurgere nequeō, quia juxtā cōnsuētūdinem fēminārum nunc accidit mihi ”. Quaesīvit ergō et nōn invēnit theraphim.

36 Tumēnsque Jācōb cum jūrgiō ait: “ Quam ob culpam meam et ob quod peccātum meum sīc persecūtus es mē,

37 quia scrūtātus es omnem supellectilem meam? Quid invēnistī dē cūnctā substantiā domūs tuae? Pōne hīc cōram frātribus meīs et frātribus tuīs, et jūdicent inter mē et tē.

38 Ecce, vīgintī annīs fuī tēcum. Ovēs tuae et caprae nōn abortīvērunt, arietēs gregis tuī nōn comēdī;

39 nec dīlacerātum ā bēstiā ostendī tibi: ego damnum omne reddēbam; quidquid diē noctūque fūrtō perierat, ā mē exigēbās.

40 Diē aestū cōnsūmēbar et nocte gelū, fugiēbatque somnus ab oculīs meīs.

41 Sīc per vīgintī annōs in domō tuā servīvī tibi: quattuordecim prō fīliābus et sex prō gregibus tuīs; immūtāstī quoque mercēdem meam decem vicibus.

42 Nisi Deus patris meī, Deus Abraham et Timor Isaac, affuisset mihi, certemodō nūdum mē dīmīsissēs; afflīctiōnem meam et labōrem manuum meārum respexit Deus et jūdicāvit heri ”.

43 Respondit eī Labān: “ Fīliae fīliae meae et fīliī fīliī meī et gregēs gregēs meī et omnia, quae cernis, mea sunt; et fīliābus meīs quid possum facere illīs hodiē et fīliīs eārum, quōs genuērunt?

44 Venī ergō, et ineāmus foedus ego et tū, ut sit in testimōnium inter mē et tē ”.

45 Tulit itaque Jācōb lapidem et ērēxit illum in titulum;

46 dīxitque frātribus suīs: “ Afferte lapidēs ”. Quī congregantēs fēcērunt tumulum comēdēruntque ibi super eum.

47 Quem vocāvit Labān Iegarsahadutha (id est Tumulus testimōniī), et Jācōb Galed (uterque juxtā proprietātem linguae suae).

48 Dīxitque Labān: “ Tumulus iste testis erit inter mē et tē hodiē ”; et idcircō appellātum est nōmen ejus Galed (id est Tumulus testis)

49 et etiam Maspha (id est Specula), quia dīxit: “ Speculētur Dominus inter mē et tē, quandō absconditī erimus ab invicem.

50 Sī afflīxeris fīliās meās et sī intrōdūxeris uxōrēs aliās super eās, cum nēmō nōbīscum sit, vidē, Deus est testis inter mē et tē ”.

51 Dīxitque Labān ad Jācōb: “ Ēn tumulus hic et lapis, quem ērēxī inter mē et tē.

52 Testis erit tumulus iste et lapis quod ego nōn trānsībō tumulum hunc pergēns ad tē, neque tū trānsībis tumulum hunc et lapidem hunc ad malum.

53 Deus Abraham et Deus Nachor jūdicent inter nōs ”.

Jūrāvit Jācōb per Timōrem patris suī Isaac;

54 immolātīsque victimīs in monte, vocāvit frātrēs suōs, ut ederent pānem. Quī cum comēdissent, pernoctāvērunt in monte.

55 Labān vērō dē nocte cōnsurgēns ōsculātus est fīliōs et fīliās suās et benedīxit illīs reversusque est in locum suum.

## 32

1 Jācōb quoque abiit itinere, quō coeperat, fuēruntque eī obviam angelī Deī.

2 Quōs cum vīdisset, ait: “ Castra Deī sunt haec ”; et appellāvit nōmen locī illīus Mahanaim (id est Castra).

3 Mīsit autem nūntiōs ante sē ad Esau frātrem suum in terram Seir, in regiōnem Edom.

4 Praecēpitque eīs dīcēns: “ Sīc loquiminī dominō meō Esau: Haec dīcit servus tuus Jācōb: Apud Labān peregrīnātus sum et fuī usque in praesentem diem.

5 Habeō bovēs et asinōs, ovēs et servōs atque ancillās; mittōque nunc lēgātiōnem ad dominum meum, ut inveniam grātiam in cōnspectū tuō ”.

6 Reversīque sunt nūntiī ad Jācōb dīcentēs: “ Vēnimus ad Esau frātrem tuum, et ecce properat in occursum tibi cum quadringentīs virīs ”.

7 Timuit Jācōb valdē et perterritus dīvīsit populum, quī sēcum erat, gregēs quoque et ovēs et bovēs et camēlōs in duās turmās

8 dīcēns: “ Sī vēnerit Esau ad ūnam turmam et percusserit eam, alia turma, quae reliqua est, salvābitur ”.

9 Dīxitque Jācōb: “ Deus patris meī Abraham et Deus patris meī Isaac, Domine, quī dīxistī mihi: "Revertere in terram tuam et in locum nātīvitātis tuae, et benefaciam tibi",

10 minor sum cūnctīs miserātiōnibus et cūnctā vēritāte, quam explēstī servō tuō. In baculō meō trānsīvī Jordānem istum et nunc cum duābus turmīs regredior.

11 Ērue mē dē manū frātris meī, dē manū Esau, quia valdē eum timeō; nē forte veniēns percutiat mātrem cum fīliīs.

12 Tū locūtus es quod bene mihi facerēs et dīlātārēs sēmen meum sīcut arēnam maris, quae prae multitūdine numerārī nōn potest ”.

13 Mānsit ibi nocte illā et sūmpsit dē hīs, quae habēbat, mūnera Esau frātrī suō:

14 caprās ducentās, hircōs vīgintī, ovēs ducentās et arietēs vīgintī,

15 camēlōs fētās cum pullīs suīs trīgintā, vaccās quadrāgintā et taurōs decem, asinās vīgintī et pullōs eārum decem.

16 Et mīsit per manūs servōrum suōrum singulōs seorsum gregēs dīxitque puerīs suīs: “ Antecēdite mē, et sit spatium inter gregem et gregem ”.

17 Et praecēpit priōrī dīcēns: “ Sī obvium habueris Esau frātrem meum, et interrogāverit tē: "Cujus es?" et "Quō vādis?" et "Cujus sunt ista, quae sequeris?",

18 respondēbis: Servī tuī Jācōb; mūnera mīsit dominō meō Esau. Ipse quoque post nōs venit ”.

19 Similiter mandāta dedit secundō ac tertiō et cūnctīs, quī sequēbantur gregēs, dīcēns: “ Iīsdem verbīs loquiminī ad Esau, cum invēnerītis eum,

20 et addētis: Ipse quoque servus tuus Jācōb iter nostrum īnsequitur. Dīxit enim: Plācābō illum mūneribus, quae praecēdunt, et posteā vidēbō faciem ejus: forsitan propitiābitur mihi ”.

21 Praecessērunt itaque mūnera ante eum, ipse vērō mānsit nocte illa in castrīs.

22 Cumque nocte surrēxisset, tulit duās uxōrēs suās et totidem famulās cum ūndecim fīliīs et trānsīvit vadum Iaboc;

23 sūmptīs ergō trāductīsque illīs et omnibus, quae ad sē pertinēbant, per torrentem,

24 mānsit sōlus.

Et ecce vir luctābātur cum eō usque māne.

25 Quī cum vidēret quod eum superāre nōn posset, tetigit acētābulum femoris ejus, et statim luxātum est acētābulum femoris Jācōb, cum luctārētur cum illō.

26 Dīxitque: “ Dīmitte mē, jam enim ascendit aurōra ”. Respondit: “ Nōn dīmittam tē, nisi benedīxeris mihi ”.

27 Ait ad eum: “ Quod nōmen est tibi? ”. Respondit: “ Jācōb ”.

28 At ille: “ Nēquāquam, inquit, Jācōb amplius appellābitur nōmen tuum, sed Isrāēl: quoniam certāstī cum Deō et cum hominibus et praevaluistī! ”.

29 Interrogāvit eum Jācōb: “ Dīc mihi, quō appellāris nōmine? ”. Respondit: “ Cūr quaeris nōmen meum? ”. Et benedīxit eī in eōdem locō.

30 Vocāvitque Jācōb nōmen locī illīus Phanuēl dīcēns: “ Vīdī Deum faciē ad faciem, et salva facta est anima mea ”.

31 Ortusque est eī sōl, cum trānsgrederētur Phanuēl; ipse vērō claudicābat propter femur.

32 Quam ob causam nōn comedunt fīliī Isrāēl nervum, quī est in femore, usque in praesentem diem, eō quod tetigerit nervum femoris Jācōb.

## 33

1 Ēlevāns autem Jācōb oculōs suōs vīdit venientem Esau et cum eō quadringentōs virōs; dīvīsitque fīliōs Liae et Rachel ambārumque famulārum.

2 Et posuit utramque ancillam et līberōs eārum in prīncipiō, Liam vērō et fīliōs ejus in secundō locō, Rachel autem et Joseph novissimōs.

3 Et ipse praegrediēns adōrāvit prōnus in terram septiēs, dōnec appropinquāret ad frātrem suum.

4 Currēns itaque Esau obviam frātrī suō amplexātus est eum; stringēnsque collum ejus ōsculātus est eum, et flēvērunt.

5 Levātīsque oculīs, vīdit mulierēs et līberōs eārum et ait: “ Quī sunt istī tibi? ”. Respondit: “ Līberī sunt, quōs dōnāvit mihi Deus servō tuō ”.

6 Et appropinquantēs ancillae et fīliī eārum incurvātī sunt.

7 Accessit quoque Līā cum līberīs suīs et, cum similiter adōrāssent, extrēmī Joseph et Rachel adōrāvērunt.

8 “ Quaenam sunt, inquit, istae turmae, quās obviās habuī? ”. Respondit: “ Ut invenīrem grātiam cōram dominō meō ”.

9 At ille: “ Habeō, ait, plūrima, frāter mī; sint tua tibi ”.

10 Dīxit Jācōb: “ Nōlī ita, obsecrō; sed, sī invēnī grātiam in oculīs tuīs, accipe mūnusculum dē manibus meīs; sīc enim vīdī faciem tuam quasi vīderim vultum Deī, et mihi propitius fuistī.

11 Suscipe, quaesō, benedictiōnem, quae allāta est tibi; quia Deus misertus est mihi, et habeō omnia ”.

Et, cum compelleret illum, suscēpit

12 et ait: “ Gradiāmur simul, erōque socius itineris tuī ”.

13 Dīxit Jācōb: “ Nōstī, domine mī, quod parvulōs habeam tenerōs et ovēs et bovēs fētās mēcum; quās sī plūs in ambulandō fēcerō labōrāre vel ūnā diē, morientur cūnctī gregēs.

14 Praecēdat dominus meus ante servum suum; et ego sequar paulātim secundum gressum pecorum ante mē et secundum gressum parvulōrum, dōnec veniam ad dominum meum in Seir ”.

15 Respondit Esau: “ Ōrō tē, ut dē populō, quī mēcum est, saltem sociī remaneant viae tuae”. “ Nōn est, inquit, necesse; hōc ūnō indigeō, ut inveniam grātiam in cōnspectū dominī meī ”.

16 Reversus est itaque illō diē Esau itinere suō in Seir.

17 Et Jācōb vēnit in Succoth, ubi, aedificāta sibi domō et fīxīs tentōriīs prō gregibus suīs, appellāvit nōmen locī illīus Succoth (id est Tabernācula).

18 Trānsīvitque Jācōb incolumis ad urbem Sichem, quae est in terrā Chanaan, cum venīret dē Paddanaram; et habitāvit juxtā oppidum.

19 Ēmitque partem agrī, in quā fīxerat tabernāculum suum, ā fīliīs Hemmor patris Sichem centum argenteīs.

20 Et ērēxit ibi altāre et vocāvit illud: “ Deus est Deus Isrāēl ”.

## 34

1 Ēgressa est autem Dīna fīlia, quam Līā pepererat Jācōb, ut vidēret fīliās regiōnis illīus.

2 Quam cum vīdisset Sichem fīlius Hemmor Hevaēī prīncipis terrae illīus, adamāvit eam et rapuit; et dormīvit cum illā, vī opprimēns illam.

3 Et conglūtināta est anima ejus cum eā, et amāvit puellam et locūtus est ad cor ejus.

4 Dīxitque ad Hemmor patrem suum: “ Accipe mihi puellam hanc conjugem ”.

5 Cum audīsset Jācōb quod violāsset Dīnam fīliam suam, absentibus fīliīs et in pāstū pecorum occupātīs, siluit, dōnec redīrent.

6 Ēgressō autem Hemmor patre Sichem, ut loquerētur ad Jācōb,

7 ecce fīliī Jācōb veniēbant dē agrō, audītōque, quod acciderat, contrīstātī et īrātī sunt valdē, eō quod foedam rem esset operātus in Isrāēl et, violātā fīliā Jācōb, rem illicitam perpetrāsset.

8 Locūtus est itaque Hemmor ad eōs: “ Sichem fīliī meī adhaesit anima fīliae vestrae; date eam illī uxōrem,

9 et jungāmus vicissim cōnūbia: fīliās vestrās trādite nōbīs et fīliās nostrās accipite vōbīs.

10 Et habitāte nōbīscum; terra in potestāte vestrā est: manēte, perambulāte et possidēte eam ”.

11 Sed et Sichem ad patrem et ad frātrēs ejus ait: “ Inveniam grātiam cōram vōbīs et, quaecumque statueritis, dabō.

12 Augēte mihi valdē dōtem et mūnera; libēns tribuam, quod petieritis. Tantum date mihi puellam hanc uxōrem ”.

13 Respondērunt fīliī Jācōb Sichem et Hemmor patrī ejus in dolō ob stuprum sorōris:

14 “ Nōn possumus facere, quod petitis, dare sorōrem nostram hominī incircumcīsō, opprobrium enim esset nōbīs.

15 In hōc tantum valēbimus acquiēscere vōbīs: sī esse volueritis similēs nostrī, circumcīdātur in vōbīs omne masculīnī sexūs;

16 tunc dabimus et accipiēmus mūtuō fīliās nostrās ac vestrās et habitābimus vōbīscum erimusque ūnus populus.

17 Sī autem circumcīdī nōlueritis, tollēmus fīliam nostram et recēdēmus ”.

18 Placuit oblātiō eōrum Hemmor et Sichem fīliō ejus,

19 nec distulit adulēscēns quīn statim, quod petēbātur, explēret; amābat enim fīliam Jācōb valdē, et ipse erat inclitus in omnī domō patris suī.

20 Ingressīque portam urbis, Hemmor et Sichem fīlius ejus locūtī sunt ad virōs cīvitātis suae:

21 “ Virī istī pācificī sunt ergā nōs; maneant in terrā et perambulent eam, quae spatiōsa et lāta est eīs; fīliās eōrum accipiēmus uxōrēs et nostrās illīs dabimus.

22 Tantum in hōc valēbunt virī acquiēscere nōbīs, ut maneant nōbīscum et efficiāmur ūnus populus, sī circumcīdāmus masculōs nostrōs rītum gentis imitantēs;

23 et pecora et substantia et armenta eōrum nostra erunt. Tantum in hōc acquiēscāmus, et habitābunt nōbīscum ”.

24 Assēnsīque sunt omnēs, circumcīsīs cūnctīs maribus, quī ēgrediēbantur ē portā cīvitātis suae.

25 Et ecce, diē tertiō, quandō gravissimus vulnerum dolor est, arreptīs duo fīliī Jācōb Simeon et Levī frātrēs Dīnae gladiīs, ingressī sunt urbem secūrī; interfectīsque omnibus masculīs,

26 Hemmor et Sichem pariter necāvērunt, tollentēs Dīnam dē domō Sichem sorōrem suam.

27 Fīliī Jācōb irruērunt super occīsōs, et dēpopulātī sunt urbem in ultiōnem stuprī.

28 Ovēs eōrum et armenta et asinōs cūnctaque, quae in cīvitāte et in agrīs erant, tulērunt.

29 Omnēs opēs eōrum, parvulōs quoque et uxōrēs dūxērunt captīvās et dīripuērunt omnia, quae in domibus erant.

30 Jācōb autem dīxit ad Simeon et Levī: “ Turbāstis mē et odiōsum fēcistis mē Chananaēīs et Pherezaēīs habitātōribus terrae hujus. Nōs paucī sumus; illī congregātī percutient mē, et dēlēbor ego et domus mea ”.

31 Respondērunt: “ Numquid ut scortō abūtī dēbuēre sorōre nostrā? ”.

## 35

1 Locūtus est Deus ad Jācōb: “ Surge et ascende Bethel et habitā ibi; facque altāre Deō, quī appāruit tibi, quandō fugiēbās Esau frātrem tuum ”.

2 Jācōb vērō, convocātā omnī domō suā, ait: “ Abigite deōs aliēnōs, quī in mediō vestrī sunt, et mundāminī ac mūtāte vestīmenta vestra.

3 Surgāmus et ascendāmus in Bethel, ut faciāmus ibi altāre Deō, quī exaudīvit mē in diē trībulātiōnis meae et socius fuit itineris meī ”.

4 Dedērunt ergō eī omnēs deōs aliēnōs, quōs habēbant, et inaurēs, quae erant in auribus eōrum; at ille īnfōdit ea subter Quercum, quae est prope urbem Sichem.

5 Cumque profectī essent, terror Deī invāsit omnēs per circuitum cīvitātēs, et nōn sunt ausī persequī fīliōs Jācōb.

6 Vēnit igitur Jācōb Luzam, quae est in terrā Chanaan, id est Bethel, ipse et omnis populus cum eō.

7 Aedificāvitque ibi altāre et appellāvit nōmen locī illīus Deus Bethel; ibi enim appāruit eī Deus, cum fugeret frātrem suum.

8 Eōdem tempore mortua est Debōra nūtrīx Rebeccae et sepulta est ad rādīcēs Bethel subter quercum; vocātumque est nōmen locī illīus Quercus flētūs.

9 Appāruit iterum Deus Jācōb, postquam reversus est dē Paddanaram, benedīxitque eī

10 dīcēns: “ Nōn vocāberis ultrā Jācōb, sed Isrāēl erit nōmen tuum ”, et appellāvit eum Isrāēl.

11 Dīxitque eī: “ Ego Deus omnipotēns. Crēsce et multiplicāre; gēns et congregātiō nātiōnum erunt ex tē, rēgēs dē lumbīs tuīs ēgredientur.

12 Terramque, quam dedī Abraham et Isaac, dabō tibi; et sēminī tuō post tē dabō terram hanc ”.

13 Et ascendit ab eō Deus.

14 Ille vērō ērēxit titulum lapideum in locō, quō locūtus eī fuerat Deus, lībāns super eum lībāmina et effundēns oleum

15 vocānsque nōmen locī illīus Bethel.

16 Ēgressī sunt dē Bethel. Et adhūc spatium quoddam erat usque ad Ephratham, cum parturīret Rachēl;

17 ob difficultātem partūs perīclitārī coepit, dīxitque eī obstetrīx: “ Nōlī timēre, quia et hāc vice habēs fīlium ”.

18 Ēgrediente autem animā et imminente jam morte, vocāvit nōmen fīliī suī Benōnī (id est Fīlius dolōris meī); pater vērō appellāvit eum Beniamin (id est Fīlius dextrae).

19 Mortua est ergō Rachel et sepulta est in viā, quae dūcit Ephratham; haec est Bethlehem.

20 Ērēxitque Jācōb titulum super sepulcrum ejus; hic est titulus monumentī Rachel usque in praesentem diem.

21 Ēgressus inde Isrāēl, fīxit tabernāculum trāns Magdaleder (id est Turris gregis).

22 Cumque habitāret in illā regiōne, abiit Ruben et dormīvit cum Bilhā concubīnā patris suī; quod illum minimē latuit.

Erant autem fīliī Jācōb duodecim.

23 Fīliī Liae: prīmōgenitus Ruben et Simeon et Levī et Jūdās et Issachar et Zabulōn.

24 Fīliī Rachel: Joseph et Beniamin.

25 Fīliī Bilhae ancillae Rachēlis: Dān et Nephthālī.

26 Fīliī Zelphae ancillae Liae: Gad et Aser. Hī sunt fīliī Jācōb, quī nātī sunt eī in Paddanaram.

27 Vēnit Jācōb ad Isaac patrem suum in Mambre Cariatharbe, id est Hebrōn, ubi peregrīnātus est Abraham et Isaac.

28 Et complētī sunt diēs Isaac centum octōgintā annōrum;

29 cōnsūmptusque aetāte mortuus est et appositus est populō suō senex et plēnus diērum. Et sepeliērunt eum Esau et Jācōb fīliī suī.

## 36

1 Hae sunt autem generātiōnēs Esau. Ipse est Edom.

2 Esau accēpit uxōrēs dē fīliābus Chanaan: Adā fīliam Elon Hetthaēī et Oolibāmā fīliam Ana fīliī Sebeōn Horraēī;

3 Basemath quoque fīliam Ismaēl sorōrem Nabaioth.

4 Peperit autem Ada Eliphaz, Basemath genuit Rahuel,

5 Oolibama genuit Iehus et Ialam et Corē.

Hī fīliī Esau, quī nātī sunt eī in terrā Chanaan.

6 Tulit autem Esau uxōrēs suās et fīliōs et fīliās et omnēs animās domūs suae et pecora armenta et cūncta, quae acquīsierat in terrā Chanaan, et abiit in terram Seir; recessitque ā frātre suō Jācōb.

7 Dīvitēs enim erant valdē et simul habitāre nōn poterant; nec sustinēbat eōs terra peregrīnātiōnis eōrum prae multitūdine gregum.

8 Habitāvitque Esau in monte Seir. Ipse est Edom.

9 Hae autem sunt generātiōnēs Esau patris Edom in monte Seir,

10 et haec nōmina fīliōrum ejus: Eliphaz fīlius Ada uxōris Esau, Rahuel quoque fīlius Basemath uxōris ejus.

11 Fuēruntque Eliphaz fīliī: Theman, Omar, Sephō et Gatham et Cenez.

12 Erat autem Thamna concubīna Eliphaz fīliī Esau, quae peperit eī Amalec. Hī sunt fīliī Ada uxōris Esau.

13 Fīliī autem Rahuēl: Nahath et Zara, Samma et Meza; hī fīliī Basemath uxōris Esau.

14 Istī erant fīliī Oolibama fīliae Ana fīliī Sebeōn uxōris Esau, quōs genuit eī: Iehus et Ialam et Corē.

15 Hī ducēs fīliōrum Esau. Fīliī Eliphaz prīmōgenitī Esau: dux Theman, dux Omar, dux Sephō, dux Cenez,

16 dux Corē, dux Gatham, dux Amalec. Hī ducēs Eliphaz in terrā Edom; hī fīliī Ada.

17 Hī fīliī Rahuel fīliī Esau: dux Nahath, dux Zara, dux Samma, dux Meza. Hī ducēs Rahuel in terrā Edom; istī fīliī Basemath uxōris Esau.

18 Hī fīliī Oolibama uxōris Esau: dux Iehus, dux Ialam, dux Corē. Hī ducēs Oolibama fīliae Ana uxōris Esau.

19 Istī sunt fīliī Esau et hī ducēs eōrum. Ipse est Edom.

20 Istī sunt fīliī Seir Horraēī habitātōrēs terrae: Lotan et Sobal et Sebeōn et Ana

21 et Disōn et Eser et Disan; hī ducēs Horraēī fīliī Seir in terrā Edom.

22 Factī sunt autem fīliī Lotan: Hōrī et Hēmam; erat autem soror Lotān Thamna.

23 Et istī fīliī Sobal: Alvan et Manahath et Ebal, Sephō et Onam.

24 Et hī fīliī Sebeōn: Āia et Ana. Iste est Ana, quī invēnit aquās calidās in sōlitūdine, cum pāsceret asinōs Sebeōn patris suī.

25 Habuitque fīlium Dison et fīliam Oolibamā.

26 Et istī fīliī Disōn: Hemdān et Ēsēbān et Iethrān et Charrān.

27 Hī fīliī Eser: Bilhan et Zavan et Iacan.

28 Habuit autem fīliōs Disān: Us et Āran.

29 Istī ducēs Horraēōrum: dux Lotan, dux Sobal, dux Sebeōn, dux Ana,

30 dux Disōn, dux Eser, dux Disan; istī ducēs Horraēōrum secundum tribūs eōrum in terrā Seir.

31 Rēgēs autem, quī rēgnāvērunt in terrā Edom, antequam habērent rēgem fīliī Isrāēl, fuērunt hī.

32 Rēgnāvit in Edom Bela fīlius Beor, nōmenque urbis ejus Denaba.

33 Mortuus est autem Bela, et rēgnāvit prō eō Iobab fīlius Zarae dē Bosrā.

34 Cumque mortuus esset Iobab, rēgnāvit prō eō Husam dē terrā Themānōrum.

35 Hōc quoque mortuō, rēgnāvit prō eō Adad fīlius Badad, quī percussit Madian in regiōne Moab; et nōmen urbis ejus Avith.

36 Cumque mortuus esset Adad, rēgnāvit prō eō Semla dē Masrēcā.

37 Hōc quoque mortuō, rēgnāvit prō eō Saūl dē Rohoboth juxtā fluvium.

38 Cumque et hic obiisset, successit in rēgnum Baalhanān fīlius Achobor.

39 Istō quoque mortuō, rēgnāvit prō eō Adad, nōmenque urbis ejus Phau; et appellābātur uxor ejus Meetabel fīlia Matred fīliae Mezaab.

40 Haec ergō nōmina ducum Esau in cognātiōnibus et locīs et vocābulīs suīs: dux Thamna, dux Alva, dux Ietheth,

41 dux Oolibama, dux Ela, dux Phinōn,

42 dux Cenez, dux Theman, dux Mabsar,

43 dux Magdiēl, dux Īram.

Hī ducēs Edom habitantēs in terrā imperiī suī. Ipse est Esau pater Idūmaeōrum.

## 37

1 Habitāvit autem Jācōb in terrā Chanaan, in quā peregrīnātus est pater suus.

2 Hae sunt generātiōnēs Jācōb.

Joseph, cum decem et septem esset annōrum, pāscēbat gregem cum frātribus suīs adhūc puer; et erat cum fīliīs Bilhae et Zelphae uxōrum patris suī; dētulitque patrī malam eōrum fāmam.

3 Isrāēl autem dīligēbat Joseph super omnēs fīliōs suōs, eō quod in senectūte genuisset eum; fēcitque eī tunicam tālārem.

4 Videntēs autem frātrēs ejus quod ā patre plūs cūnctīs fīliīs amārētur, ōderant eum nec poterant eī quidquam pācificē loquī.

5 Accidit quoque ut vīsum somnium referret frātribus suīs; quae causa majōris odiī sēminārium fuit.

6 Dīxitque ad eōs: “ Audīte somnium meum, quod vīdī.

7 Putābam ligāre nōs manipulōs in agrō, et quasi cōnsurgere manipulum meum et stāre, vestrōsque manipulōs circumstantēs adōrāre manipulum meum ”.

8 Respondērunt frātrēs ejus: “ Numquid rēx noster eris? Aut subiciēmur diciōnī tuae? ”. Haec ergō causa somniōrum atque sermōnum, invidiae et odiī fōmitem ministrāvit.

9 Aliud quoque vīdit somnium, quod nārrāns frātribus ait: “ Vīdī per somnium quasi sōlem et lūnam et stēllās ūndecim adōrāre mē ”.

10 Quod cum patrī suō et frātribus retulisset, increpāvit eum pater suus et dīxit: “ Quid sibi vult hoc somnium, quod vīdistī? Num ego et māter tua et frātrēs tuī adōrābimus tē prōnī in terram? ”.

11 Invidēbant igitur eī frātrēs suī; pater vērō rem tacitus cōnsīderābat.

12 Cumque frātrēs illīus in pāscendīs gregibus patris morārentur in Sichem,

13 dīxit Isrāēl ad Joseph: “ Frātrēs tuī pāscunt ovēs in Sichimīs; venī, mittam tē ad eōs ”. Quō respondente:

14 “ Praestō sum ”, ait eī: “ Vāde et vidē, sī cūncta prōspera sint ergā frātrēs tuōs et pecora, et renūntiā mihi quid agātur ”. Missus dē valle Hebrōn vēnit in Sichem;

15 invēnitque eum vir errantem in agrō et interrogāvit quid quaereret.

16 At ille respondit: “ Frātrēs meōs quaerō; indicā mihi, ubi pāscant gregēs ”.

17 Dīxitque eī vir: “ Recessērunt dē locō istō; audīvī autem eōs dīcentēs: "Eāmus in Dothain" ”. Perrēxit ergō Joseph post frātrēs suōs et invēnit eōs in Dothain.

18 Quī cum vīdissent eum procul, antequam accēderet ad eōs, cōgitāvērunt illum occīdere.

19 Et mūtuō loquēbantur: “ Ecce somniātor venit;

20 venīte, occīdāmus eum et mittāmus in ūnam cisternārum dīcēmusque: Fera pessima dēvorāvit eum. Et tunc appārēbit quid illī prōsint somnia sua ”.

21 Audiēns autem hoc Ruben nītēbātur līberāre eum dē manibus eōrum et dīxit:

22 “ Nōn interficiāmus animam ejus ”. Et dīxit ad eōs: “ Nōn effundātis sanguinem; sed prōicite eum in cisternam hanc, quae est in sōlitūdine, manūsque vestrās servāte innoxiās ”. Hoc autem dīcēbat volēns ēripere eum dē manibus eōrum et reddere patrī suō.

23 Cōnfestim igitur, ut pervēnit ad frātrēs suōs, nūdāvērunt eum tunicā tālārī

24 mīsēruntque eum in cisternam, quae nōn habēbat aquam.

25 Et sēdērunt, ut comederent pānem. Attollentēs autem oculōs vīdērunt Ismaēlītās viātōrēs venīre dē Galaad et camēlōs eōrum portantēs tragacanthum et masticem et lādanum in Aegyptum.

26 Dīxit ergō Jūdās frātribus suīs: “ Quid nōbīs prōdest, sī occīderimus frātrem nostrum et cēlāverimus sanguinem ipsīus?

27 Melius est ut vēndātur Ismaēlītīs, et manūs nostrae nōn polluantur; frāter enim et carō nostra est ”. Acquiēvērunt frātrēs sermōnibus illīus.

28 Et praetereuntibus Madianītīs negōtiātōribus, extrahentēs Joseph dē cisternā, vēndidērunt eum Ismaēlītīs vīgintī argenteīs. Quī dūxērunt eum in Aegyptum.

29 Reversusque Ruben ad cisternam nōn invēnit puerum

30 et, scissīs vestibus, pergēns ad frātrēs suōs ait: “ Puer nōn compāret, et ego quō ībō? ”.

31 Tulērunt autem tunicam ejus et in sanguinem haedī, quem occīderant, tīnxērunt

32 mittentēs, quī ferrent ad patrem et dīcerent: “Hanc invēnimus; vidē, utrum tunica tālāris fīliī tuī sit an nōn? ”.

33 Quam cum agnōvisset pater, ait: “ Tunica fīliī meī est; fera pessima comēdit eum, bēstia dēvorāvit Joseph ”.

34 Scissīsque vestibus, indūtus est ciliciō lūgēns fīlium suum multō tempore.

35 Congregātīs autem cūnctīs līberīs ejus, ut lēnīrent dolōrem patris, nōluit cōnsōlātiōnem accipere et ait: “ Dēscendam ad fīlium meum lūgēns in īnfernum ”. Et flēvit super eō pater ejus.

36 Madianītae autem vēndidērunt Joseph in Aegyptō Putiphārī eunūchō pharaōnis, magistrō satellitum.

## 38

1 Eō tempore dēscendēns Jūdās ā frātribus suīs dīvertit ad virum Odollamītem nōmine Hīram.

2 Vīditque ibi fīliam hominis Chananaeī vocābulō Suē et, acceptā uxōre, ingressus est ad eam.

3 Quae concēpit et peperit fīlium vocāvitque nōmen ejus Her.

4 Rūrsumque conceptō fētū, nātum fīlium nōmināvit Onān.

5 Tertium quoque peperit, quem appellāvit Sela. Ipsa autem erat in Chasib, quandō peperit illum.

6 Dedit autem Jūdās uxōrem prīmōgenitō suō Her nōmine Thamar.

7 Fuit quoque Her prīmōgenitus Jūdae nēquam in cōnspectū Dominī, et ab eō occīsus est.

8 Dīxit ergō Jūdās ad Onān: “ Ingredere ad uxōrem frātris tuī et sociāre illī, ut suscitēs sēmen frātrī tuō ”.

9 Ille, sciēns nōn sibi nāscī hunc fīlium, introiēns ad uxōrem frātris suī sēmen fundēbat in terram, nē prōlēs frātris nōmine nāscerētur.

10 Et idcircō occīdit et eum Dominus, quod rem dētestābilem fēcerat.

11 Quam ob rem dīxit Jūdās Thamār nuruī suae: “ Estō vidua in domō patris tuī, dōnec crēscat Sela fīlius meus ”. Timēbat, enim, nē et ipse morerētur sīcut frātrēs ejus. Quae abiit et habitāvit in domō patris suī.

12 Ēvolūtīs autem multīs diēbus, mortua est fīlia Suē uxor Jūdae. Quī, post lūctum cōnsōlātiōne susceptā, ascendēbat ad tōnsōrēs ovium suārum ipse et Hīrās amīcus suus Odollamītēs in Thamnam.

13 Nūntiātumque est Thamar quod socer illīus ascenderet in Thamnam ad tondendās ovēs.

14 Quae, dēpositīs viduitātis vestibus, cooperuit sē vēlō et, mūtātō habitū, sēdit in portā Enaim in viā, quae dūcit Thamnam; eō quod crēvisset Sela, et nōn eum accēpisset marītum.

15 Quam cum vīdisset Jūdās, suspicātus est esse meretrīcem; operuerat enim vultum suum.

16 Dēclīnānsque ad eam in viā ait: “ Venī, coeam tēcum ”; nesciēbat enim quod nurus sua esset. Quā respondente: “ Quid mihi dabis, ut fruāris concubitū meō? ”,

17 dīxit: “ Mittam tibi haedum dē gregibus ”. Rūrsum illā dīcente: “ Sī dederis mihi arrabōnem, dōnec mittās illum ”,

18 ait Jūdās: “ Quid vīs tibi prō arrabōne darī? ”. Respondit: “ Sigillum tuum et fūniculum et baculum, quem manū tenēs ”. Et dedit eī. In coitū cum eō mulier concēpit

19 et surgēns abiit; dēpositōque vēlō, indūta est viduitātis vestibus.

20 Mīsit autem Jūdās haedum per amīcum suum Odollamītem, ut reciperet pignus, quod dederat mulierī. Quī cum nōn invēnisset eam,

21 interrogāvit hominēs locī illīus: “ Ubi est meretrīx, quae sedēbat in Enaim in viā? ”. Respondentibus cūnctīs: “ Nōn fuit in locō istō meretrīx ”,

22 reversus est ad Jūdam et dīxit eī: “ Nōn invēnī eam; sed et hominēs locī illīus dīxērunt mihi numquam ibi sēdisse scortum ”.

23 Ait Jūdās: “ Habeat sibi; nē sīmus in lūdibrium. Ego mīsī haedum, quem prōmīseram, et tū nōn invēnistī eam ”.

24 Ecce autem post trēs mēnsēs nūntiāvērunt Jūdae dīcentēs: “ Fornicāta est Thamar nurus tua et gravida est ex fornicātiōne ”. Dīxitque Jūdās: “ Prōdūcite eam, ut combūrātur ”.

25 Quae cum ēdūcerētur ad poenam, mīsit ad socerum suum dīcēns: “ Dē virō, cujus haec sunt, concēpī; cognōsce cujus sit sigillum et fūniculus et baculus ”.

26 Quī, agnitīs pignoribus, ait: “ Jūstior mē est, quia nōn trādidī eam Sēla fīliō meō ”. Attamen ultrā nōn cognōvit illam.

27 Īnstante autem partū, appāruērunt geminī in uterō; atque in ipsā effūsiōne īnfantium ūnus prōtulit manum, in quā obstetrīx ligāvit coccinum dīcēns:

28 “ Iste ēgressus est prior ”.

29 Illō vērō retrahente manum, ēgressus est frāter ejus; dīxitque mulier: “ Quālem rūpistī tibi ruptūram? ”. Et ob hanc causam vocātum est nōmen ejus Phārēs (id est Ruptūra).

30 Posteā ēgressus est frāter ejus, in cujus manū erat coccinum; quī appellātus est Zara (id est Ortus sōlis).

## 39

1 Igitur Joseph ductus est in Aegyptum; ēmitque eum Putiphar eunūchus pharaōnis, prīnceps satellitum, vir Aegyptius, dē manū Ismaēlītārum, ā quibus perductus erat.

2 Fuitque Dominus cum eō, et erat vir in cūnctīs prōsperē agēns habitābatque in domō dominī suī.

3 Quī optimē nōverat esse Dominum cum eō et omnia, quae gereret, ab eō dīrigī in manū illīus.

4 Invēnitque loseph grātiam cōram dominō suō et ministrābat eī. Et factum est, postquam praeposuit eum domuī suae et omnia, quae possidēbat, trādidit in manum ejus,

5 benedīxit Dominus domuī Aegyptiī propter Joseph, et benedictiō Dominī erat in omnī possessiōne ejus tam in aedibus quam in agrīs.

6 Et relīquit omnia, quae possidēbat, in manū Joseph nec cum eō quidquam aliud nōverat nisi pānem, quō vēscēbātur. Erat autem Joseph pulchrā faciē et decōrus aspectū.

7 Post haec ergō injēcit uxor dominī ejus oculōs suōs in Joseph et ait: “ Dormī mēcum ”.

8 Quī nēquāquam acquiēscēns dīxit ad eam: “ Ecce dominus meus, omnibus mihi trāditīs, nōn cūrat dē ūllā rē in domō suā,

9 nec quisquam major est in domō hāc quam ego, et nihil mihi subtrāxit praeter tē, quae uxor ejus es. Quōmodo ergō possum malum hoc magnum facere et peccāre in Deum? ”.

10 Hujuscemodī verbīs per singulōs diēs et mulier molesta erat adulēscentī, et ille recūsābat stuprum.

11 Accidit autem quādam diē, ut intrāret Joseph domum et opus suum absque arbitrīs faceret;

12 illa, apprehēnsā laciniā vestīmentī ejus, dīxit: “ Dormī mēcum ”. Quī, relictō in manū illīus palliō, fūgit et ēgressus est forās.

13 Cumque vīdisset illum mulier vestem relīquisse in manibus suīs et fūgisse forās,

14 vocāvit hominēs domūs suae et ait ad eōs: “ Ēn intrōdūxit virum Hebraeum, ut illūderet nōbīs; ingressus est ad mē, ut coīret mēcum. Cumque ego succlāmāssem,

15 et audīsset vōcem meam, relīquit pallium, quod tenēbam, et fūgit forās ”.

16 Retentum pallium ostendit marītō revertentī domum

17 et secundum verba haec locūta est: “ Ingressus est ad mē servus Hebraeus, quem addūxistī, ut illūderet mihi;

18 cumque audīsset mē clāmāre, relīquit pallium, quod tenēbam, et fūgit forās ”.

19 Dominus, audītīs hīs verbīs conjugis, īrātus est valdē;

20 trādiditque Joseph in carcerem, ubi vīnctī rēgis cūstōdiēbantur. Et erat ibi clausus.

21 Fuit autem Dominus cum Joseph et misertus illīus dedit eī grātiam in cōnspectū prīncipis carceris.

22 Quī trādidit in manū Joseph ūniversōs vīnctōs, quī in cūstōdiā tenēbantur, et, quidquid ibi faciendum erat, ipse faciēbat,

23 nec prīnceps carceris spectābat quidquid in manū ejus erat: Dominus enim erat cum illō et omnia opera ejus dīrigēbat.

## 40

1 Hīs ita gestīs, accidit ut peccārent pincerna rēgis Aegyptī et pistor dominō suō.

2 Īrātusque pharaō contrā duōs eunūchōs, praepositum pincernārum et praepositum pistōrum,

3 mīsit eōs in carcerem prīncipis satellitum, in quō erat vīnctus et Joseph.

4 Et prīnceps satellitum trādidit eōs Joseph, quī ministrābat eīs. Aliquantulum temporis illī in cūstōdiā tenēbantur.

5 Vīdēruntque ambō somnium nocte ūnā juxtā interpretātiōnem congruam sibi.

6 Ad quōs cum introīsset Joseph māne et vīdisset eōs trīstēs,

7 scīscitātus est eōs dīcēns: “ Cūr trīstior est hodiē solitō faciēs vestra? ”.

8 Quī respondērunt: “ Somnium vīdimus, et nōn est quī interpretētur nōbīs ”. Dīxitque ad eōs Joseph: “ Numquid nōn Deī est interpretātiō? Referte mihi quid vīderītis ”.

9 Nārrāvit praepositus pincernārum somnium suum: “ Vidēbam cōram mē vītem,

10 in quā erant trēs propāginēs, crēscere paulātim in gemmās et post flōrēs ūvās mātūrēscere;

11 calicemque pharaōnis in manū meā. Tulī ergō ūvās et expressī in calicem, quem tenēbam, et trādidī pōculum pharaōnī ”.

12 Respondit Joseph: “ Haec est interpretātiō somniī: trēs propāginēs, trēs adhūc diēs sunt,

13 post quōs ēlevābit pharaō caput tuum et restituet tē in gradum prīstinum; dabisque eī calicem juxtā officium tuum, sīcut facere ante cōnsuēverās.

14 Tantum mementō meī, cum tibi bene fuerit, et faciās mēcum misericordiam, ut suggerās pharaōnī, ut ēducat mē dē istō carcere;

15 quia fūrtō sublātus sum dē terrā Hebraeōrum et hīc innocēns in lacum missus sum ”.

16 Vidēns pistōrum magister quod somnium in bonum dissolvisset, ait: “ Et ego vīdī somnium, quod tria canistra farīnae habērem super caput meum;

17 et in ūnō canistrō, quod erat excelsius, portāre mē ex omnibus cibīs pharaōnis, quī fīunt arte pistōriā, avēsque comedere eōs ”.

18 Respondit Joseph: “ Haec est interpretātiō somniī: tria canistra, trēs adhūc diēs sunt,

19 post quōs auferet pharaō caput tuum ac suspendet tē in patibulō, et comedent volucrēs carnēs tuās ”.

20 Exinde diēs tertius nātālicius pharaōnis erat; quī faciēns grande convīvium puerīs suīs ēlevāvit caput magistrī pincernārum et caput pistōrum prīncipis in mediō puerōrum suōrum;

21 restituitque alterum in locum suum, ut porrigeret eī pōculum,

22 alterum suspendit in patibulō, sīcut interpretātus erat eīs Joseph.

23 Attamen praepositus pincernārum nōn est recordātus Joseph, sed oblītus est interpretis suī.

## 41

1 Post duōs annōs vīdit pharaō somnium. Putābat sē stāre super fluvium,

2 dē quō ascendēbant septem bovēs pulchrae et crassae et pāscēbantur in locīs palūstribus.

3 Aliae quoque septem ēmergēbant post illās dē flūmine foedae cōnfectaeque maciē et stābant in ipsā amnis rīpā;

4 dēvorāvēruntque septem bovēs pulchrās et crassās. Expergēfactus pharaō

5 rūrsum dormīvit et vīdit alterum somnium. Septem spīcae pullulābant in culmō ūnō plēnae atque fōrmōsae.

6 Aliae quoque totidem spīcae tenuēs et percussae ventō ūrente oriēbantur

7 dēvorantēs omnem priōrum pulchritūdinem. Ēvigilāvit pharaō, et ecce erat somnium!

8 Et, factō māne, pavōre perterritus mīsit ad omnēs conjectōrēs Aegyptī cūnctōsque sapientēs suōs; et accersītīs nārrāvit somnium, nec erat quī interpretārētur.

9 Tunc dēmum reminīscēns pincernārum magister ait: “ Cōnfiteor peccātum meum.

10 Īrātus rēx servīs suīs mē et magistrum pistōrum retrūdī jussit in carcerem prīncipis satellitum,

11 ubi ūnā nocte uterque vīdimus somnium praesāgum futūrōrum.

12 Erat ibi puer Hebraeus ejusdem ducis satellitum famulus, cui nārrantēs somnia

13 audīvimus quidquid posteā reī probāvit ēventus. Ego enim redditus sum officiō meō, et ille suspēnsus est in patibulō ”.

14 Prōtinus ad rēgis imperium ēductum dē carcere Joseph totondērunt ac, veste mūtātā, obtulērunt eī.

15 Cui ille ait: “ Vīdī somnia, nec est quī ēdisserat; quae audīvī tē sapientissimē conicere ”.

16 Respondit Joseph: “ Absque mē Deus respondēbit prōspera pharaōnī! ”.

17 Nārrāvit ergō pharaō, quod vīderat: “ Putābam mē stāre super rīpam flūminis

18 et septem bovēs dē amne cōnscendere pulchrās nimis et obēsīs carnibus, quae in pāstū palūdis virēcta carpēbant.

19 Et ecce hās sequēbantur aliae septem bovēs in tantum dēfōrmēs et macilentae, ut numquam tālēs in terrā Aegyptī vīderim;

20 quae, dēvorātīs et cōnsūmptīs priōribus,

21 nūllum saturitātis dedēre vestīgium; sed similī maciē et squālōre torpēbant. Ēvigilāns, rūrsus sopōre dēpressus,

22 vīdī somnium: Septem spīcae pullulābant in culmō ūnō plēnae atque pulcherrimae.

23 Aliae quoque septem tenuēs et percussae ventō ūrente oriēbantur ē stipulā;

24 quae priōrum pulchritūdinem dēvorāvērunt. Nārrāvī conjectōribus somnium, et nēmō est quī ēdisserat ”.

25 Respondit Joseph: “ Somnium rēgis ūnum est: quae factūrus est, Deus ostendit pharaōnī.

26 Septem bovēs pulchrae et septem spīcae plēnae septem ūbertātis annī sunt; eandemque vim somniī comprehendunt.

27 Septem quoque bovēs tenuēs atque macilentae, quae ascendērunt post eās, et septem spīcae tenuēs et ventō ūrente percussae septem annī sunt ventūrae famis,

28 quī hōc ōrdine complēbuntur:

29 ecce septem annī venient fertilitātis magnae in ūniversā terrā Aegyptī;

30 quōs sequentur septem annī aliī tantae sterilitātis, ut oblīviōnī trādātur cūncta retrō abundantia. Cōnsūmptūra est enim famēs omnem terram,

31 et ūbertātis magnitūdinem perditūra est inopiae magnitūdō.

32 Quod autem vīdistī secundō ad eandem rem pertinēns somnium, firmitātis indicium est, eō quod fīat sermō Deī et vēlōcius ā Deō impleātur.

33 Nunc ergō prōvideat rēx virum intellegentem et sapientem et praeficiat eum terrae Aegyptī

34 cōnstituatque praepositōs per cūnctās regiōnēs et quīntam partem frūctuum per septem annōs fertilitātis,

35 quī jam nunc futūrī sunt, congreget in horrea; et omne frūmentum sub pharaōnis potestāte condātur servēturque in urbibus;

36 et parētur futūrae septem annōrum famī, quae pressūra est Aegyptum, et nōn cōnsūmētur terra inopiā ”.

37 Placuit pharaōnī cōnsilium et cūnctīs ministrīs ejus.

38 Locūtusque est ad eōs: “ Num invenīre poterimus tālem virum, quī spīritū Deī plēnus sit? ”.

39 Dīxit ergō ad Joseph: “ Quia ostendit tibi Deus omnia, quae locūtus es, numquid sapientiōrem et cōnsimilem tuī invenīre poterō?

40 Tū eris super domum meam, et ad tuī ōris imperium cūnctus populus meus oboediet; ūnō tantum rēgnī soliō tē praecēdam ”.

41 Dīxitque rūrsus pharaō ad Joseph: “ Ecce, cōnstituī tē super ūniversam terram Aegyptī ”.

42 Tulitque ānulum dē manū suā et dedit eum in manū ejus; vestīvitque eum stolā byssinā et collō torquem auream circumposuit.

43 Fēcitque eum ascendere super currum suum secundum, clāmante praecōne: “ Abrech! ”, ut omnēs cōram eō genūflecterent et praepositum esse scīrent ūniversae terrae Aegyptī.

44 Dīxit quoque rēx ad Joseph: “ Ego sum pharaō; absque tuō imperiō nōn movēbit quisquam manum aut pedem in omnī terrā Aegyptī ”.

45 Vertitque nōmen ejus et vocāvit eum linguā Aegyptiacā Saphaneth Phanec (quod interpretātur Salvātor mundī) deditque illī uxōrem Aseneth fīliam Putiphāre sacerdōtis Hēliopoleos.

Ēgressus est itaque Joseph ad terram Aegyptī

46 ­ trīgintā autem annōrum erat quandō stetit in cōnspectū rēgis pharaōnis ­ et circuīvit omnēs regiōnēs Aegyptī.

47 Vēnitque fertilitās septem annōrum, et segetēs congregāvit in horrea Aegyptī

48 condēns in singulīs urbibus frūmentum campōrum in circuitū.

49 Tantaque fuit abundantia trīticī, ut arēnae maris coaequārētur, et cōpia mēnsūram excēderet.

50 Nātī sunt autem Joseph fīliī duo, antequam venīret famēs, quōs eī peperit Aseneth fīlia Putiphāre sacerdōtis Hēliopoleos.

51 Vocāvitque nōmen prīmōgenitī Mānāssēs dīcēns: “ Oblīvīscī mē fēcit Deus omnium labōrum meōrum et domūs patris meī ”.

52 Nōmen quoque secundī appellāvit Ephraim dīcēns: “ Crēscere mē fēcit Deus in terrā paupertātis meae ”.

53 Igitur, trānsāctīs septem annīs ūbertātis, quī fuerant in Aegyptō,

54 coepērunt venīre septem annī inopiae, quōs praedīxerat Joseph, et in ūniversō orbe famēs praevaluit; in cūnctā autem terrā Aegyptī erat pānis.

55 Quā ēsuriente, clāmāvit populus ad pharaōnem alimenta petēns. Quibus ille respondit: “ Īte ad Joseph et, quidquid vōbīs dīxerit, facite ”.

56 Et invaluit famēs in omnī terrā Aegyptī; aperuitque Joseph ūniversa horrea et vēndēbat Aegyptiīs; nam et illōs oppresserat famēs.

57 Omnēsque prōvinciae veniēbant in Aegyptum, ut emerent ēscās apud Joseph, quia inopia invaluerat in ūniversā terrā.

## 42

1 Audiēns autem Jācōb quod alimenta vēnderentur in Aegyptō, dīxit fīliīs suīs: “ Quārē aspicitis vōs invicem?

2 Audīvī quod trīticum vēnumdētur in Aegyptō; dēscendite et emite nōbīs necessāria, ut possīmus vīvere et nōn cōnsūmāmur inopiā ”.

3 Dēscendērunt igitur frātrēs Joseph decem, ut emerent frūmenta in Aegyptō,

4 Beniamin frātre Joseph domī retentō ā Jācōb, quī dīxerat frātribus ejus: “ Nē forte in itinere quidquam patiātur malī ”.

5 Et ingressī sunt fīliī Isrāēl terram Aegyptī cum aliīs, quī pergēbant ad emendum. Erat autem famēs in terrā Chanaan.

6 Et Joseph erat prīnceps in terrā Aegyptī, atque ad ejus nūtum frūmenta populīs vēndēbantur. Cumque vēnissent et adōrāssent eum frātrēs suī prōnī in terram,

7 et agnōvisset eōs, quasi ad aliēnōs dūrius loquēbātur interrogāns eōs: “ Unde vēnistis? ”. Quī respondērunt: “ Dē terrā Chanaan, ut emāmus vīctuī necessāria ”.

8 Et tamen frātrēs ipse cognōscēns nōn est cognitus ab eīs.

9 Recordātusque somniōrum, quae aliquandō vīderat, ait ad eōs: “ Explōrātōrēs estis; ut videātis īnfirmiōra terrae, vēnistis! ”.

10 Quī dīxērunt: “ Nōn est ita, domine; sed servī tuī vēnērunt, ut emerent cibōs.

11 Omnēs fīliī ūnīus virī sumus; sincērī sumus, nec quidquam famulī tuī māchinantur malī ”.

12 Quibus ille respondit: “ Aliter est; immūnīta terrae hujus cōnsīderāre vēnistis! ”.

13 At illī: “ Duodecim, inquiunt, servī tuī frātrēs sumus fīliī virī ūnīus in terrā Chanaan; minimus cum patre nostrō est, alius nōn est super ”.

14 “ Hoc est, ait, quod locūtus sum: explōrātōrēs estis!

15 Jam nunc experīmentum vestrī capiam: per salūtem pharaōnis, nōn ēgrediēminī hinc, dōnec veniat frāter vester minimus!

16 Mittite ex vōbīs ūnum, et addūcat eum; vōs autem eritis in vinculīs, dōnec probentur, quae dīxistis, utrum vēra an falsa sint. Aliōquīn, per salūtem pharaōnis, explōrātōrēs estis! ”.

17 Trādidit ergō illōs cūstōdiae tribus diēbus.

18 Diē autem tertiō ēductīs dē carcere, ait: “ Facite, quae dīxī, et vīvētis; Deum enim timeō.

19 Sī sincērī estis, frāter vester ūnus ligētur in carcere; vōs autem abīte et ferte frūmenta, quae ēmistis, in domōs vestrās,

20 et frātrem vestrum minimum ad mē addūcite, ut possim vestrōs probāre sermōnēs, et nōn moriāminī ”.

Fēcērunt, ut dīxerat,

21 et locūtī sunt ad invicem: “ Meritō haec patimur, quia peccāvimus in frātrem nostrum videntēs angustiam animae illīus, cum dēprecārētur nōs, et nōn audīvimus. Idcircō venit super nōs ista trībulātiō ”.

22 Et Ruben ait: “ Numquid nōn dīxī vōbīs: Nōlīte peccāre in puerum? Et nōn audīstis mē. Ēn sanguis ejus exquīritur ”.

23 Nesciēbant autem quod intellegeret Joseph, eō quod per interpretem loquēbātur ad eōs.

24 Āvertitque sē parumper et flēvit; et reversus locūtus est ad eōs.

25 Tollēnsque Simeōn et ligāns, illīs praesentibus, jussit ministrīs, ut implērent eōrum saccōs trīticō et repōnerent pecūniās singulōrum in sacculīs suīs, datīs suprā cibāriīs in viam. Quī fēcērunt ita.

26 At illī portantēs frūmenta in asinīs suīs profectī sunt.

27 Apertōque ūnus saccō, ut daret jūmentō pābulum in dēversōriō, contemplātus pecūniam in ōre sacculī

28 dīxit frātribus suīs: “ Reddita est mihi pecūnia: ēn habētur in saccō! ”. Et obstupefactī turbātīque mūtuō dīxērunt: “ Quidnam est hoc, quod fēcit nōbīs Deus? ”.

29 Vēnēruntque ad Jācōb patrem suum in terram Chanaan; et nārrāvērunt eī omnia, quae accidissent sibi, dīcentēs:

30 “ Locūtus est nōbīs dominus terrae dūrē et putāvit nōs explōrātōrēs esse prōvinciae ”.

31 Cui respondimus: “ Sincērī sumus, nec ūllās mōlīmur īnsidiās;

32 duodecim frātrēs ūnō patre genitī sumus, ūnus nōn est super, minimus cum patre nostrō est in terrā Chanaan.

33 Et dīxit nōbīs vir, dominus terrae: "Sīc probābō quod sincērī sītis: frātrem vestrum ūnum dīmittite apud mē et cibāria domibus vestrīs necessāria sūmite et abīte;

34 frātremque vestrum minimum addūcite ad mē, ut sciam quod nōn sītis explōrātōrēs et istum, quī tenētur in vinculīs, recipere possītis ac deinceps peragrandī terram habeātis licentiam" ”.

35 Hīs dictīs, cum frūmenta effunderent, singulī repperērunt in ōre saccōrum ligātās pecūniās; exterritīsque simul omnibus,

36 dīxit pater Jācōb: “ Absque līberīs mē esse fēcistis: Joseph nōn est super, Simeōn tenētur in vinculīs, et Beniamin auferētis. In mē haec omnia mala recidērunt ”.

37 Cui respondit Ruben: “ Duōs fīliōs meōs interfice, sī nōn redūxerō illum tibi; trāde illum in manū meā, et ego eum tibi restituam ”.

38 At ille: “ Nōn dēscendet, inquit, fīlius meus vōbīscum. Frāter mortuus est, et ipse sōlus remānsit; sī quid eī adversī acciderit in viā, dēdūcētis cānōs meōs cum dolōre ad īnferōs ”.

## 43

1 Interim famēs omnem terram vehementer premēbat;

2 cōnsūmptīsque cibīs, quōs ex Aegyptō dētulerant, dīxit Jācōb ad fīliōs suōs: “ Revertiminī et emite nōbīs pauxillum ēscārum ”.

3 Respondit Jūdās: “ Dēnūntiāvit nōbīs vir ille sub attestātiōne jūrisjūrandī dīcēns: "Nōn vidēbitis faciem meam, nisi frātrem vestrum minimum addūxeritis vōbīscum".

4 Sī ergō vīs eum mittere nōbīscum, pergēmus pariter et emēmus tibi necessāria;

5 sīn autem nōn vīs, nōn ībimus. Vir enim, ut saepe dīximus, dēnūntiāvit nōbīs dīcēns: "Nōn vidēbitis faciem meam absque frātre vestrō minimō" ”.

6 Dīxit eīs Isrāēl: “ Cūr in meam hoc fēcistis miseriam, ut indicārētis eī et alium habēre vōs frātrem? ”.

7 At illī respondērunt: “ Interrogāvit nōs homō per ōrdinem nostram prōgeniem: sī pater vīveret, sī habērēmus frātrem; et nōs respondimus eī cōnsequenter juxtā id, quod fuerat scīscitātus. Numquid scīre poterāmus quod dictūrus esset: "Addūcite frātrem vestrum vōbīscum?" ”.

8 Jūdās quoque dīxit patrī suō Isrāēl: “ Mitte puerum mēcum, ut proficīscāmur et possīmus vīvere, nē moriāmur nōs et tū et parvulī nostrī.

9 Ego spondeō prō puerō; dē manū meā requīre illum. Nisi redūxerō et reddiderō eum tibi, erō peccātī reus in tē omnī tempore.

10 Sī nōn intercessisset dīlātiō, jam vice alterā vēnissēmus ”.

11 Igitur Isrāēl pater eōrum dīxit ad eōs: “ Sī sīc necesse est, facite, quod vultis; sūmite dē optimīs terrae frūctibus in vāsīs vestrīs et dēferte virō mūnera: modicum rēsīnae et mellis et tragacanthum et lādanum, pistāciās terebinthī et amygdalās.

12 Pecūniam quoque duplicem ferte vōbīscum et illam, quam invēnistis in sacculīs, reportāte, nē forte errōre factum sit;

13 sed et frātrem vestrum tollite et īte ad virum.

14 Deus autem meus omnipotēns faciat vōbīs eum plācābilem, et remittat vōbīscum frātrem vestrum, quem tenet, et hunc Beniamin. Ego autem quasi orbātus absque līberīs erō ”.

15 Tulērunt ergō virī mūnera et pecūniam duplicem et Beniamin dēscendēruntque in Aegyptum; et stetērunt cōram Joseph.

16 Quōs cum ille vīdisset et Beniamin simul, praecēpit dispēnsātōrī domūs suae dīcēns: “ Introdūc virōs domum et occīde victimās et īnstrue convīvium, quoniam mēcum sunt comestūrī merīdiē ”.

17 Fēcit ille, quod sibi fuerat imperātum, et intrōdūxit virōs in domum Joseph.

18 Ibique exterritī dīxērunt mūtuō: “ Propter pecūniam, quam rettulimus prius in saccīs nostrīs, intrōductī sumus, ut irruant in nōs et violenter subiciant servitūtī et nōs et asinōs nostrōs ”.

19 Quam ob rem in ipsīs foribus accēdentēs ad dispēnsātōrem domūs

20 locūtī sunt: “ Ōrāmus, domine, ut audiās nōs. Jam ante dēscendimus, ut emerēmus ēscās;

21 quibus ēmptīs, cum vēnissēmus ad dēversōrium, aperuimus saccōs nostrōs et invēnimus pecūniam in ōre saccōrum; quam nunc eōdem pondere reportāvimus.

22 Sed et aliud attulimus argentum, ut emāmus, quae nōbīs necessāria sunt. Nōn est in nostrā cōnscientiā, quis posuerit argentum in marsūpiīs nostrīs ”.

23 At ille respondit: “ Pāx vōbīscum, nōlīte timēre. Deus vester et Deus patris vestrī dedit vōbīs thēsaurōs in saccīs vestrīs; nam pecūniam, quam dedistis mihi, probātam ego habeō ”. Ēdūxitque ad eōs Simeōn.

24 Et intrōductīs domum attulit aquam, et lāvērunt pedēs suōs; deditque pābulum asinīs eōrum.

25 Illī vērō parābant mūnera, dōnec ingrederētur Joseph merīdiē; audierant enim quod ibi comestūrī essent pānem.

26 Igitur ingressus est Joseph domum suam, obtulēruntque eī mūnera tenentēs in manibus suīs; et adōrāvērunt prōnī in terram.

27 At ille, clēmenter resalūtātīs eīs, interrogāvit eōs dīcēns: “ Salvusne est pater vester senex, dē quō dīxerātis mihi? Adhūc vīvit? ”.

28 Quī respondērunt: “ Sospes est servus tuus pater noster, adhūc vīvit ”. Et incurvātī adōrāvērunt eum.

29 Attollēns autem Joseph oculōs vīdit Beniamin frātrem suum uterīnum et ait: “ Iste est frāter vester parvulus, dē quō dīxerātis mihi? ”. Et rūrsum: “ Deus, inquit, misereātur tuī, fīlī mī ”.

30 Festīnāvitque, quia commōta fuerant vīscera ejus super frātre suō, et ērumpēbant lacrimae; et introiēns cubiculum flēvit.

31 Rūrsumque, lōtā faciē, ēgressus continuit sē et ait: “ Pōnite pānēs ”.

32 Quibus appositīs, seorsum Joseph et seorsum frātribus, Aegyptiīs quoque, quī vēscēbantur simul, seorsum,­ (illicitum est enim Aegyptiīs comedere cum Hebraeīs, et profānum putant hujuscemodī convīvium) ­

33 sēdērunt cōram eō, prīmōgenitus juxtā prīmōgenita sua et minimus juxtā aetātem suam. Et mīrābantur nimis,

34 sūmptīs partibus, quās ab eō accēperant; majorque pars vēnit Beniamin, ita ut quīnque partibus excēderet. Bibēruntque et inēbriātī sunt cum eō.

## 44

1 Praecēpit autem Joseph dispēnsātōrī domūs suae dīcēns: “ Implē saccōs eōrum frūmentō, quantum possunt capere, et pōne pecūniam singulōrum in summitāte saccī.

2 Scyphum autem meum argenteum et pretium, quod dedit trīticī, pōne in ōre saccī jūniōris ”. Factumque est ita.

3 Et, ortō māne, dīmissī sunt cum asinīs suīs.

4 Jamque urbem exierant et prōcesserant paululum, tunc Joseph, arcessītō dispēnsātōre domūs: “ Surge, inquit, et persequere virōs; et apprehēnsīs dīcitō: "Quārē reddidistis malum prō bonō? Cūr fūrātī estis mihi scyphum argenteum?

5 Nōnne ipse est, in quō bibit dominus meus et in quō augurārī solet? Pessimam rem fēcistis!" ”.

6 Fēcit ille, ut jusserat, et apprehēnsīs per ōrdinem locūtus est.

7 Quī respondērunt: “ Quārē sīc loquitur dominus noster? Absit ā servīs tuīs, ut tantum flāgitiī commīserīmus.

8 Pecūniam, quam invēnimus in summitāte saccōrum, reportāvimus ad tē dē terrā Chanaan; et quōmodo cōnsequēns est, ut fūrātī sīmus dē domō dominī tuī aurum vel argentum?

9 Apud quemcumque fuerit inventum servōrum tuōrum, quod quaeris, moriātur; et nōs erimus servī dominī nostrī ”.

10 Quī dīxit eīs: “ Fīat juxtā vestram sententiam: apud quemcumque fuerit inventum, ipse sit servus meus; vōs autem eritis innoxiī ”.

11 Itaque festīnātō dēpōnentēs in terram saccōs aperuērunt singulī.

12 Quōs scrūtātus incipiēns ā majōre usque ad minimum invēnit scyphum in saccō Beniamin.

13 At illī, scissīs vestibus, onerātīsque rūrsum asinīs, reversī sunt in oppidum.

14 Et Jūdās cum frātribus ingressus est ad Joseph necdum enim dē locō abierat omnēsque ante eum pariter in terram corruērunt.

15 Quibus ille ait: “ Cūr sīc agere voluistis? An ignōrātis quod nōn sit similis meī in augurandī scientiā? ”.

16 Cui Jūdās: “ Quid respondēbimus, inquit, dominō meō? Vel quid loquēmur aut jūstē poterimus obtendere? Deus invēnit inīquitātem servōrum tuōrum; ēn omnēs servī sumus dominī meī, et nōs et apud quem inventus est scyphus ”.

17 Respondit Joseph: “ Absit ā mē, ut sīc agam! Quī fūrātus est scyphum, ipse sit servus meus; vōs autem abīte līberī ad patrem vestrum ”.

18 Accēdēns autem propius Jūdās cōnfīdenter ait: “ Ōrō, domine mī, loquātur servus tuus verbum in auribus tuīs, et nē īrāscāris famulō tuō; tū es enim sīcut pharaō!

19 Dominus meus interrogāvit prius servōs suōs: "Habētis patrem aut frātrem?".

20 Et nōs respondimus dominō meō: "Est nōbīs pater senex et puer parvulus, quī in senectūte illīus nātus est, cujus uterīnus frāter mortuus est; et ipse sōlus superest ā mātre suā, pater vērō tenerē dīligit eum" ”.

21 Dīxistīque servīs tuīs: "Addūcite eum ad mē, et pōnam oculōs meōs super illum".

22 Suggessimus dominō meō: "Nōn potest puer relinquere patrem suum; sī enim illum dīmīserit, moriētur".

23 Et dīxistī servīs tuīs: "Nisi vēnerit frāter vester minimus vōbīscum, nōn vidēbitis amplius faciem meam".

24 Cum ergō ascendissēmus ad famulum tuum patrem nostrum, nārrāvimus eī omnia, quae locūtus est dominus meus,

25 et dīxit pater noster: "Revertiminī et emite nōbīs parum trīticī".

26 Cui dīximus: "Īre nōn possumus. Sī frāter noster minimus dēscenderit nōbīscum, proficīscēmur simul; aliōquīn, illō absente, nōn poterimus vidēre faciem virī".

27 Ad quae servus tuus pater meus respondit: "Vōs scītis quod duōs genuerit mihi uxor mea.

28 Ēgressus est ūnus ā mē, et dīxī: Bēstia dēvorāvit eum! Et hūcusque nōn compāret.

29 Sī tuleritis et istum ā faciē meā, et aliquid eī in viā contigerit, dēdūcētis cānōs meōs cum maerōre ad īnferōs".

30 Igitur, sī intrāverō ad servum tuum patrem meum, et puer dēfuerit ­ cum anima illīus ex hujus animā pendeat ­

31 vīderitque eum nōn esse nōbīscum, moriētur; et dēdūcent famulī tuī cānōs ejus cum dolōre ad īnferōs.

32 Servus tuus prō puerō patrī meō spopondit: Nisi redūxerō eum, peccātī reus erō in patrem meum omnī tempore.

33 Manēbō itaque servus tuus prō puerō in ministeriō dominī meī, et puer ascendat cum frātribus suīs.

34 Nōn enim possum redīre ad patrem meum, absente puerō, nē calamitātis, quae oppressūra est patrem meum, testis assistam ”.

## 45

1 Nōn sē poterat ultrā cohibēre Joseph omnibus cōram astantibus, unde clāmāvit: “ Ēgrediminī, cūnctī, forās! ”. Et nēmō aderat cum eō, quandō manifestāvit sē frātribus suīs.

2 Ēlevāvitque vōcem cum flētū, quam audiērunt Aegyptiī omnisque domus pharaōnis.

3 Et dīxit Joseph frātribus suīs: “ Ego sum Joseph! Adhūc pater meus vīvit? ”. Nec poterant respondēre frātrēs nimiō terrōre perterritī.

4 Ad quōs ille clēmenter: “ Accēdite, inquit, ad mē ”. Et cum accessissent prope: “ Ego sum, ait, Joseph frāter vester, quem vēndidistis in Aegyptum.

5 Nōlīte contrīstārī, neque vōbīs dūrum esse videātur quod vēndidistis mē in hīs regiōnibus. Prō salūte enim vestrā mīsit mē Deus ante vōs in Aegyptum.

6 Biennium est enim quod coepit famēs esse in terrā, et adhūc quīnque annī restant, quibus nec arārī poterit nec metī.

7 Praemīsitque mē Deus, ut reservēminī super terram, et servētur vīta vestra in salvātiōnem magnam.

8 Nōn vestrō cōnsiliō, sed Deī voluntāte hūc missus sum, quī fēcit mē quasi patrem pharaōnis et dominum ūniversae domūs ejus ac prīncipem in omnī terrā Aegyptī.

9 Festīnāte et ascendite ad patrem meum et dīcētis eī: "Haec mandat fīlius tuus Joseph: Deus fēcit mē dominum ūniversae terrae Aegyptī; dēscende ad mē, nē morēris.

10 Et habitābis in terrā Gessen; erisque juxtā mē tū et fīliī tuī et fīliī fīliōrum tuōrum, ovēs tuae et armenta tua et ūniversa, quae possidēs.

11 Ibique tē pāscam ­ adhūc enim quīnque annī residuī sunt famis nē et tū pereās et domus tua et omnia, quae possidēs".

12 Ēn oculī vestrī et oculī frātris meī Beniamin vident quia ōs meum est, quod loquitur ad vōs.

13 Nūntiāte patrī meō ūniversam glōriam meam in Aegyptō et cūncta, quae vīdistis. Festīnāte et addūcite eum ad mē ”.

14 Cumque amplexātus recidisset in collum Beniamin frātris suī, flēvit, illō quoque similiter flente, super collum ejus.

15 Ōsculātusque est Joseph omnēs frātrēs suōs et plōrāvit super singulōs. Post quae ausī sunt loquī ad eum.

16 Audītumque est et celebrī sermōne vulgātum in aulā rēgis: “Vēnērunt frātrēs Joseph! ”. Et gāvīsus est pharaō atque omnis familia ejus.

17 Dīxitque ad Joseph, ut imperāret frātribus suīs dīcēns: “ Onerantēs jūmenta īte in terram Chanaan

18 et tollite inde patrem vestrum et cognātiōnem et venīte ad mē; et ego dabō vōbīs omnia bona Aegyptī, ut comedātis medullam terrae.

19 Praecipe etiam: tollite plaustra dē terrā Aegyptī ad subvectiōnem parvulōrum vestrōrum ac conjugum et tollite patrem vestrum et properāte quantōcius venientēs.

20 Nec doleātis super supellectilem vestram, quia omnēs opēs Aegyptī vestrae erunt ”.

21 Fēcēruntque fīliī Isrāēl, ut eīs mandātum fuerat. Quibus dedit Joseph plaustra secundum pharaōnis imperium et cibāria in itinere.

22 Singulīs quoque prōferrī jussit vestīmentum mūtātōrium; Beniamin vērō dedit trecentōs argenteōs cum quīnque

23 vestīmentīs mūtātōriīs. Patrī suō mīsit similiter asinōs decem, quī subveherent ex omnibus dīvitiīs Aegyptī, et totidem asinās trīticum et pānem et cibum prō itinere portantēs.

24 Dīmīsit ergō frātrēs suōs et proficīscentibus ait: “ Nē īrāscāminī in viā! ”.

25 Quī ascendentēs ex Aegyptō vēnērunt in terram Chanaan ad patrem suum Jācōb

26 et nūntiāvērunt eī dīcentēs: “ Joseph vīvit et ipse dominātur in omnī terrā Aegyptī! ”. At cor ejus frīgidum mānsit; nōn enim crēdēbat eīs.

27 Tunc referēbant omnia verba Joseph, quae dīxerat eīs. Cumque vīdisset plaustra et ūniversa, quae mīserat ad addūcendum eum, revīxit spīritus ejus,

28 et ait: “ Sufficit mihi, sī adhūc Joseph fīlius meus vīvit. Vādam et vidēbō illum, antequam moriar ”.

## 46

1 Profectusque Isrāēl cum omnibus, quae habēbat, vēnit Bersabeē et, mactātīs ibi victimīs Deō patris suī Isaac,

2 audīvit eum per vīsiōnem noctis vocantem sē: “ Jācōb, Jācōb! ”. Cui respondit: “ Ecce adsum! ”.

3 Ait illī: “ Ego sum Deus, Deus patris tuī. Nōlī timēre dēscendere in Aegyptum, quia in gentem magnam faciam tē ibi.

4 Ego dēscendam tēcum illūc et ego inde addūcam tē revertentem; Joseph quoque pōnet manūs suās super oculōs tuōs ”.

5 Surrēxit igitur Jācōb ā Bersabee, tulēruntque eum fīliī cum parvulīs et uxōribus suīs in plaustrīs, quae mīserat pharaō ad portandum senem,

6 sūmpsērunt quoque omnia, quae possēderant in terrā Chanaan; vēnēruntque in Aegyptum Jācōb et omne sēmen ejus,

7 fīliī ejus et nepōtēs, fīliae et cūncta simul prōgeniēs.

8 Haec sunt autem nōmina fīliōrum Isrāēl, quī ingressī sunt in Aegyptum, ipse cum līberīs suīs.

Prīmōgenitus Ruben.

9 Fīliī Ruben: Henoch et Phallu et Hesron et Charmī.

10 Fīliī Simeon: Iamuel et Iamin et Ahod et Iachin et Sohar et Saūl fīlius Chananitidis.

11 Fīliī Levī: Gersōn et Caath et Merarī.

12 Fīliī Jūdae: Her et Onan et Sēla et Phārēs et Zāra. Mortuī sunt autem Her et Onan in terrā Chanaan. Nātīque sunt fīliī Phārēs: Esrom et Hamul.

13 Fīliī Issachar: Thola et Phua et Iasub et Semrōn.

14 Fīliī Zabulōn: Sared et Elōn et Iahelel.

15 Hī fīliī Liae, quōs genuit in Paddanaram, cum Dīnā fīliā suā. Omnēs animae fīliōrum ejus et fīliārum trīgintā trēs.

16 Fīliī Gad: Sephōn et Haggī, Sūnī et Ēsēbōn, Heri et Arodī et Arēlī.

17 Fīliī Aser: Iemna et lesua et Isuī et Beria, Sarā quoque soror eōrum. Fīliī Beria: Heber et Melchiel.

18 Hī fīliī Zelphae, quam dedit Labān Liae fīliae suae; et hōs genuit Jācōb: sēdecim animās.

19 Fīliī Rachel uxōris Jācōb: Joseph et Beniamin.

20 Nātīque sunt Joseph fīliī in terrā Aegyptī, quōs genuit ei Aseneth fīlia Putiphāre sacerdōtis Hēliopoleos: Mānāssēs et Ephraim.

21 Fīliī Beniamin: Bēla et Bochor et Asbel, Gera et Naaman et Echī et Rōs, Mophim et Huphim et Ared.

22 Hī fīliī Rachel, quōs genuit Jācōb: omnēs animae quattuordecim.

23 Fīliī Dān: Husim.

24 Fīliī Nephthālī: Iasiel et Gūnī et Ieser et Sellem.

25 Hī fīliī Bilhae, quam dedit Labān Rachēlī fīliae suae; et hōs genuit Jācōb: omnēs animae septem.

26 Cūnctae animae, quae ingressae sunt cum Jācōb in Aegyptum et ēgressae dē femore illīus, absque uxōribus fīliōrum ejus, sexāgintā sex.

27 Fīliī autem Joseph, quī nātī sunt eī in terrā Aegyptī, animae duae. Omnēs animae domūs Jācōb, quae ingressae sunt in Aegyptum, fuēre septuāgintā.

28 Mīsit autem Jūdam ante sē ad Joseph, ut nūntiāret et occurreret in Gessēn.

29 Et vēnērunt in terram Gessen. Jūnctōque Joseph currū suō, ascendit obviam patrī suō in Gessēn; vidēnsque eum irruit super collum ejus et inter amplexūs diū flēvit.

30 Dīxitque Isrāēl ad Joseph: “ Jam laetus moriar, quia vīdī faciem tuam et superstitem tē relinquō ”.

31 Et ille locūtus est ad frātrēs suōs et ad omnem domum patris suī: “ Ascendam et nūntiābō pharaōnī dīcamque eī: Frātrēs meī et domus patris meī, quī erant in terrā Chanaan, vēnērunt ad mē.

32 Et sunt virī pāstōrēs ovium cūramque habent alendōrum gregum; pecora sua et armenta et omnia, quae habēre potuērunt, addūxērunt sēcum.

33 Cumque vocāverit vōs et dīxerit: "Quod est opus vestrum?".

34 Respondēbitis: "Virī pāstōrēs sumus servī tuī ab īnfantiā nostrā usque in praesēns et nōs et patrēs nostrī". Haec autem dīcētis, ut habitāre possītis in terrā Gessen, quia dētestantur Aegyptiī omnēs pāstōrēs ovium ”.

## 47

1 Ingressus ergō Joseph nūntiāvit pharaōnī dīcēns: “ Pater meus et frātrēs, ovēs eōrum et armenta et cūncta, quae possident, vēnērunt dē terrā Chanaan; et ecce cōnsistunt in terrā Gessen ”.

2 Ex omnibus frātribus suīs quīnque virōs statuit cōram rēge,

3 quōs ille interrogāvit: “ Quid habētis operis? ”. Respondērunt: “ Pāstōrēs ovium sumus servī tuī et nōs et patrēs nostrī ”.

4 Dīxēruntque ad pharaōnem: “ Ad peregrīnandum in terrā vēnimus, quoniam nōn est herba gregibus servōrum tuōrum, ingravēscente famē, in terrā Chanaan petimusque, ut esse nōs jubeās servōs tuōs in terrā Gessen ”.

5 Dīxit itaque rēx ad Joseph: “ Pater tuus et frātrēs tuī vēnērunt ad tē.

6 Terra Aegyptī in cōnspectū tuō est; in optimō locō fac eōs habitāre et trāde eīs terram Gessen. Quod sī nōstī in eīs esse virōs industriōs, cōnstitue illōs magistrōs pecorum meōrum ”.

7 Post haec intrōdūxit Joseph patrem suum ad rēgem et statuit eum cōram eō, quī benedīcēns illī

8 et interrogātus ab eō: “ Quot sunt diēs annōrum vītae tuae? ”,

9 respondit: “ Diēs peregrīnātiōnis meae centum trīgintā annōrum sunt, parvī et malī; et nōn pervēnērunt usque ad diēs patrum meōrum, quibus peregrīnātī sunt ”.

10 Et benedictō rēge, ēgressus est forās.

11 Joseph vērō patrī et frātribus suīs dedit possessiōnem in Aegyptō in optimō terrae locō, in terrā Ramessēs, ut praecēperat pharaō;

12 et alēbat eōs omnemque domum patris suī praebēns cibāria singulīs.

13 In tōtā terrā pānis dēerat, et oppresserat famēs terram valdē, dēfēcitque terra Aegyptī et terra Chanaan prae famē.

14 Ē quibus omnem pecūniam congregāvit prō vēnditiōne frūmentī et intulit eam in aerārium rēgis.

15 Cumque dēfēcisset ēmptōribus pretium, vēnit cūncta Aegyptus ad Joseph dīcēns: “ Dā nōbīs pānēs! Quārē morimur cōram tē, dēficiente pecūniā? ”.

16 Quibus ille respondit: “ Addūcite pecora vestra, et dabō vōbīs prō eīs cibōs, sī pretium nōn habētis ”.

17 Quae cum addūxissent, dedit eīs alimenta prō equīs et ovibus et bōbus et asinīs; sustentāvitque eōs illō annō prō commūtātiōne pecorum.

18 Vēnērunt quoque annō secundō et dīxērunt eī: “ Nōn cēlāmus dominum nostrum quod, dēficiente pecūniā, pecora trānsiērunt ad dominum nostrum; nec clam tē est quod absque corporibus et terrā nihil habeāmus.

19 Cūr ergō moriēmur, tē vidente, et nōs et terra nostra? Eme nōs et terram nostram in servitūtem rēgiam et praebē sēmina, nē, pereunte cultōre, redigātur terra in sōlitūdinem ”.

20 Ēmit igitur Joseph omnem terram Aegyptī, vēndentibus singulīs possessiōnēs suās prae magnitūdine famis. Subjēcitque eam pharaōnī

21 et cūnctōs populōs ejus redēgit eī in servitūtem, ā novissimīs terminīs Aegyptī usque ad extrēmōs fīnēs ejus.

22 Terram autem sacerdōtum nōn ēmit, quī cibāriīs ā rēge statūtīs fruēbantur, et idcircō nōn sunt compulsī vēndere possessiōnēs suās.

23 Dīxit ergō Joseph ad populōs: “ Ēn, ut cernitis, et vōs et terram vestram pharaō possidet; accipite sēmina et serite agrōs,

24 ut frūgēs habēre possītis. Quīntam partem rēgī dabitis; quattuor reliquās permittō vōbīs in sēmentem et in cibum familiīs et līberīs vestrīs ”.

25 Quī respondērunt: “ Tū salvāstī nōs! Respiciat nōs tantum dominus noster, et laetī serviēmus rēgī ”.

26 Ex eō tempore usque in praesentem diem in ūniversā terrā Aegyptī rēgibus quīnta pars solvitur; et factum est ā Joseph in lēgem absque terrā sacerdōtālī, quae lībera ab hāc condiciōne est.

27 Habitāvit ergō Isrāēl in Aegyptō, id est in terrā Gessen, et possēdit eam; auctusque est et multiplicātus nimis.

28 Et vīxit Jācōb in terrā Aegyptī decem et septem annīs; factīque sunt omnēs diēs vītae illīus centum quadrāgintā septem annōrum.

29 Cumque appropinquāre cerneret diem mortis suae, vocāvit fīlium suum Joseph et dīxit ad eum: “ Sī invēnī grātiam in cōnspectū tuō, pōne manum tuam sub femore meō et faciēs mihi misericordiam et vēritātem, ut nōn sepeliās mē in Aegyptō,

30 sed dormiam cum patribus meīs, et auferās mē dē terrā hāc condāsque in sepulcrō majōrum meōrum ”. Cui respondit Joseph: “ Ego faciam, quod jussistī ”.

31 Et ille: “ Jūrā ergō, inquit, mihi! ”. Quō jūrante, adōrāvit Isrāēl conversus ad lectulī caput.

## 48

1 Hīs ita trānsāctīs, nūntiātum est Joseph quod aegrōtāret pater suus. Et assūmpsit sēcum duōs fīliōs Mānāsse et Ephraim.

2 Dictumque est senī: “ Ecce fīlius tuus Joseph venit ad tē ”. Quī cōnfortātus sēdit in lectulō

3 et ingressō ad sē ait: “ Deus omnipotēns appāruit mihi in Luzā, quae est in terrā Chanaan, benedīxitque mihi

4 et ait: "Ego tē augēbō et multiplicābō et faciam tē in multitūdinem populōrum; dabōque tibi terram hanc et sēminī tuō post tē in possessiōnem sempiternam".

5 Duo ergō fīliī tuī, quī nātī sunt tibi in terrā Aegyptī, antequam hūc venīrem ad tē, meī erunt: Ephraim et Mānāssēs sīcut Ruben et Simeon reputābuntur mihi.

6 Reliquōs autem, quōs genueris post eōs, tuī erunt et nōmine frātrum suōrum vocābuntur in possessiōnibus suīs.

7 Mihi enim, quandō veniēbam dē Paddanaram, mortua est Rachel māter tua in terrā Chanaan in ipsō itinere, cum adhūc esset spatium aliquod usque ad Ephratham, et sepelīvī eam juxtā viam Ephrathae, quae aliō nōmine appellātur Bethlehem ”.

8 Vidēns autem fīliōs ejus dīxit ad eum: “ Quī sunt istī? ”.

9 Respondit: “ Fīliī meī sunt, quōs dōnāvit mihi Deus in hōc locō ”. “ Addūc, inquit, eōs ad mē, ut benedīcam illīs! ”.

10 Oculī enim Isrāēl cālīgābant prae nimiā senectūte, et clārē vidēre nōn poterat. Applicitōsque ad sē deōsculātus et circumplexus eōs

11 dīxit ad fīlium suum: “ Nōn sum fraudātus aspectū tuō; īnsuper ostendit mihi Deus sēmen tuum ”.

12 Cumque tulisset eōs Joseph dē gremiō patris, adōrāvit prōnus in terram.

13 Et posuit Ephraim ad dexteram suam, id est ad sinistram Isrāēl, Mānāssen vērō in sinistrā suā, ad dexteram scīlicet patris; applicuitque ambōs ad eum.

14 Quī extendēns manum dexteram, posuit super caput Ephraim minōris frātris, sinistram autem super caput Mānāsse, quī major nātū erat, commūtāns manūs.

15 Benedīxitque Jācōb Joseph et ait:

“ Deus, in cujus cōnspectū ambulāvērunt

patrēs meī Abraham et Isaac,

Deus, quī pāscit mē ab adulēscentiā meā

usque in praesentem diem,

16 Angelus, quī ēruit mē dē cūnctīs malīs,

benedīcat puerīs istīs!

Et invocētur super eōs nōmen meum,

nōmina quoque patrum meōrum Abraham et Isaac,

et crēscant in multitūdinem

super terram! ”.

17 Vidēns autem Joseph quod posuisset pater suus dexteram manum super caput Ephraim, graviter accēpit et apprehēnsam manum patris levāre cōnātus est dē capite Ephraim et trānsferre super caput Mānāsse.

18 Dīxitque ad patrem: “ Nōn ita convenit, pater, quia hic est prīmōgenitus; pōne dexteram tuam super caput ejus! ”.

19 Quī renuēns ait: “ Sciō, fīlī mī, sciō; et iste quidem erit in populōs et multiplicābitur, sed frāter ejus minor major erit illō, et sēmen illīus crēscet in plēnitūdinem gentium ”.

20 Benedīxitque eīs in diē illō dīcēns:

“ In tē benedīcet Isrāēl atque dīcet: "Faciat tē Deus sīcut Ephraim et sīcut Mānāsse!" ”.

Cōnstituitque Ephraim ante Mānāssen.

21 Et ait ad Joseph fīlium suum: “ Ēn ego morior, et erit Deus vōbīscum redūcetque vōs ad terram patrum vestrōrum.

22 Dō tibi partem ūnam extrā frātrēs tuōs, quam tulī dē manū Amorraeī in gladiō et arcū meō ”.

## 49

1 Vocāvit autem Jācōb fīliōs suōs et ait eīs: “ Congregāminī, ut annūntiem, quae ventūra sunt vōbīs in diēbus novissimīs.

2 Congregāminī et audīte, fīliī Jācōb,

audīte Isrāēl patrem vestrum!

3 Ruben prīmōgenitus meus,

tū fortitūdō mea et prīncipium rōboris meī;

prior in dignitāte, major in rōbore!

4 Ēbulliēns sīcut aqua nōn excellās,

quia ascendistī cubīle patris tuī

et maculāstī strātum meum.

5 Simeōn et Levī frātrēs,

vāsa violentiae arma eōrum.

6 In cōnsilium eōrum nē veniat anima mea,

et in coetū illōrum nōn sit glōria mea;

quia in furōre suō occīdērunt virum

et in voluntāte suā subnervāvērunt taurōs.

7 Maledictus furor eōrum, quia pertināx,

et indignātiō eōrum, quia dūra!

Dīvidam eōs in Jācōb

et dispergam eōs in Isrāēl.

8 Jūda, tē laudābunt frātrēs tuī;

manus tua in cervīcibus inimīcōrum tuōrum;

adōrābunt tē fīliī patris tuī.

9 Catulus leōnis Jūda:

ā praedā, fīlī mī, ascendistī;

requiēscēns accubuit ut leō

et quasi leaena; quis suscitābit eum?

10 Nōn auferētur scēptrum dē Jūdā

et baculus ducis dē pedibus ejus,

dōnec veniat ille, cujus est,

et cui erit oboedientia gentium;

11 ligāns ad vīneam pullum suum

et ad vītem fīlium asinae suae,

lavābit in vīnō stolam suam

et in sanguine ūvae pallium suum;

12 nigriōrēs sunt oculī ejus vīnō

et dentēs ejus lacte candidiōrēs.

13 Zabulōn in lītore maris habitābit

et in statiōne nāvium,

pertingēns usque ad Sidōnem.

14 Issachar asinus fortis,

accubāns inter caulās

15 vīdit requiem quod esset bona,

et terram quod optima;

et supposuit umerum suum ad portandum

factusque est tribūtīs serviēns.

16 Dān jūdicābit populum suum

sīcut ūna tribuum Isrāēl.

17 Fīat Dān coluber in viā,

cerastēs in sēmitā,

mordēns calcānea equī,

ut cadat ascēnsor ejus retrō.

18 Salūtāre tuum exspectābō, Domine!

19 Gad, latrōnēs aggredientur eum,

ipse autem aggrediētur calcāneum eōrum.

20 Aser, pinguis pānis ejus,

et praebēbit dēliciās rēgālēs.

21 Nephthālī cerva ēmissa,

dāns cornua pulchra.

22 Arbor frūctifera Joseph,

arbor frūctifera super fontem:

rāmī trānscendunt mūrum.

23 Sed exasperāvērunt eum et jūrgātī sunt,

et adversātī sunt illī habentēs jacula.

24 Et cōnfrāctus est arcus eōrum,

et dissolūtī sunt nervī brāchiōrum eōrum

per manūs Potentis Jācōb,

per nōmen Pāstōris, Lapidis Isrāēl.

25 Deus patris tuī erit adjūtor tuus,

et Omnipotēns benedīcet tibi

benedictiōnibus caelī dēsuper,

benedictiōnibus abyssī jacentis

deorsum,

benedictiōnibus ūberum et vulvae.

26 Benedictiōnēs patris tuī cōnfortātae sunt

super benedictiōnēs montium aeternōrum,

dēsīderium collium antīquōrum;

fīant in capite Joseph

et in vertice nazaraeī inter frātrēs suōs.

27 Beniamin lupus rapāx;

māne comedet praedam

et vespere dīvidet spolia ”.

28 Omnēs hī in tribubus Isrāēl duodecim. Haec locūtus est eīs pater suus benedīxitque singulīs benedictiōnibus propriīs.

29 Et praecēpit eīs dīcēns: “ Ego congregor ad populum meum; sepelīte mē cum patribus meīs in spēluncā Machpela, quae est in agrō Ephron Hetthaēī

30 contrā Mambre in terrā Chanaan, quam ēmit Abraham cum agrō ab Ephron Hetthaeō in possessiōnem sepulcrī;

31 ibi sepeliērunt eum et Saram uxōrem ejus, ibi sepultus est Isaac cum Rebeccā conjuge suā, ibi et Līa condita jacet ”.

32 Fīnītīsque mandātīs, quibus fīliōs īnstruēbat, collēgit pedēs suōs super lectulum et obiit; appositusque est ad populum suum.

## 50

1 Joseph ruit super faciem patris flēns et deōsculāns eum.

2 Praecēpitque servīs suīs medicīs, ut arōmatibus condīrent patrem.

3 Quibus jussa explentibus, trānsiērunt quadrāgintā diēs; iste quippe mōs erat cadāverum conditōrum. Flēvitque eum Aegyptus septuāgintā diēbus.

4 Et, explētō plānctūs tempore, locūtus est Joseph ad familiam pharaōnis: “ Sī invēnī grātiam in cōnspectū vestrō, loquiminī in auribus pharaōnis,

5 eō quod pater meus adjūrāverit mē dīcēns: "Ēn morior; in sepulcrō meō, quod fōdī mihi in terrā Chanaan, sepeliēs mē"; ascendam nunc et sepeliam patrem meum ac revertar ”.

6 Dīxitque eī pharaō: “ Ascende et sepelī patrem tuum, sīcut adjūrātus es ”.

7 Quō ascendente, iērunt cum eō omnēs servī pharaōnis, senēs domūs ejus cūnctīque majōrēs nātū terrae Aegyptī,

8 domus Joseph cum frātribus suīs, absque parvulīs et gregibus atque armentīs, quae dērelīquerant in terrā Gessen.

9 Habuit quoque in comitātū currūs et equitēs; et facta est turba nōn modica.

10 Vēnēruntque ad Gorenatad (id est Arēam rhamnī), quae sita est trāns Jordānem; ubi celebrantēs exsequiās plānctū magnō atque vehementī implēvērunt septem diēs.

11 Quod cum vīdissent habitātōrēs terrae Chanaan, dīxērunt: “ Plānctus magnus est iste Aegyptiīs ”; et idcircō vocātum est nōmen locī illīus Abelmesraim (id est Plānctus Aegyptī).

12 Fēcērunt ergō fīliī Jācōb, sīcut praecēperat eīs;

13 et portantēs eum in terram Chanaan sepeliērunt eum in spēluncā Machpēla, quam ēmerat Abraham cum agrō in possessiōnem sepulcrī ab Ephron Hetthaeō contrā faciem Mambre.

14 Reversusque est Joseph in Aegyptum cum frātribus suīs et omnī comitātū, sepultō patre.

15 Quō mortuō, timentēs frātrēs ejus et mūtuō colloquentēs: “ Nē forte memor sit injūriae, quam passus est, et reddat nōbīs omne malum, quod fēcimus ”,

16 mandāvērunt eī dīcentēs: “ Pater tuus praecēpit nōbīs, antequam morerētur,

17 ut haec tibi verbīs illīus dīcerēmus: "Obsecrō, ut oblīvīscāris sceleris frātrum tuōrum et peccātī atque malitiae, quam exercuērunt in tē". Nōs quoque ōrāmus, ut servīs Deī patris tuī dīmittās inīquitātem hanc ”. Quibus audītīs, flēvit Joseph.

18 Vēnēruntque ad eum frātrēs suī et prōnī cōram eō dīxērunt: “ Servī tuī sumus ”.

19 Quibus ille respondit: “ Nōlīte timēre. Num Deī possumus resistere voluntātī?

20 Vōs cōgitāstis dē mē malum; sed Deus vertit illud in bonum, ut exaltāret mē, sīcut in praesentiārum cernitis, et salvōs faceret multōs populōs.

21 Nōlīte timēre: ego pāscam vōs et parvulōs vestrōs ”. Cōnsōlātusque est eōs et blandē ac lēniter est locūtus.

22 Et habitāvit in Aegyptō cum omnī domō patris suī; vīxitque centum decem annīs

23 et vīdit Ephraim fīliōs usque ad tertiam generātiōnem; fīliī quoque Machir fīliī Mānāsse nātī sunt in genibus Joseph.

24 Quibus trānsāctīs, locūtus est frātribus suīs: “ Post mortem meam Deus vīsitābit vōs et ascendere vōs faciet dē terrā istā ad terram, quam jūrāvit Abraham, Isaac et Jācōb ”.

25 Cumque adjūrāsset eōs atque dīxisset: “ Deus vīsitābit vōs; asportāte ossa mea vōbīscum dē locō istō ”,

26 mortuus est, explētīs centum decem vītae suae annīs. Et conditus arōmatibus repositus est in loculō in Aegyptō.

