# **PROPHĒTĪA** HABACUC

[1](#1) [2](#2) [3](#3)

## 1

1 Ōrāculum, quod vīdit Habacuc **prophēta**.

2 Usquequō, Domine, clāmābō,

et nōn exaudīs?

Vōciferābor ad tē: ”**Violentia**!”,

et nōn salvās?

3 Quārē ostendistī mihi inīquitātem

et malitiam vidēs?

Et vastitās et **violentia** **est** **cōram** mē,

et **facta** **est** contentiō, et iūrgium exorītur.

4 Propter **hoc** languet lēx,

et nōn **pervēnit** usque ad fīnem iūdicium.

Quia impius praevalet adversus iūstum,

proptereā ēgreditur iūdicium perversum.

5 ”Aspicite in gentibus et vidēte,

admīrāminī et obstupēscite,

quia opus faciō in diēbus vestrīs,

quod nēmō crēdet, cum nārrābitur.

6 Quia ecce ego suscitābō Chaldaeōs,

gentem amāram et vēlōcem,

ambulantem super lātitūdinem terrae,

ut possideat tabernācula nōn **sua**.

7 **Horribilis** et **terribilis** **est**,

ex sēmet**ipsa** iūdicium eius

et maiestās eius ēgrediētur.

8 **Leviōrēs** pardīs equī eius

et saeviōrēs lupīs dēsertī;

et accurrunt equitēs eius:

equitēs namque eius dē **longē** venient,

volābunt quasi **aquila**

festīnāns ad comedendum.

9 Omnēs, ut violentiam faciant, venient,

omnēs faciēs eōrum ventus ūrēns;

et congregābunt quasi arēnam captīvōs.

10 Et **ipsa** **rēgēs** subsannābit,

**tyrannis** illūdet;

**ipsa** super omnem mūnītiōnem rīdēbit

et comportābit aggerem et capiet eam.

11 Tunc **ultrā** prōgrediēns quasi ventus pertransībit

et cōnstituet fortitūdinem suam deum suum”.

12 Numquid nōn tū ā prīncipiō, Domine,

Deus meus, sānctus meus,

quī nōn moriēris?

Domine, ad iūdicium posuistī eam; **petra** **mea**, ad corripiendum fundāstī eam.

13 Mundī sunt oculī tuī, nē videās **mālum**;

et respicere ad inīquitātem nōn **poteris**.

Quārē respicis super **inīquē** agentēs et tacēs, dēvorante impiō iūstiōrem sē?

14 Fēcistī hominēs quasi piscēs **maris**,

quasi rēptile nōn habēns prīncipem super sē.

15 Omnēs in hāmō sublevat,

trahit eōs in **sagēnā** **suā**

et congregat in rēte suō;

super **hōc** laetātur et exsultat.

16 Proptereā immolat sagēnae suae

et sacrificat rētī suō,

quia in ipsīs **incrassāta** **est** portiō eius,

et cibus eius **pinguis**.

17 Propter **hoc** ergō ēvāgīnābit gladium suum semper,

ut interficiat gentēs **sine** **misericordiā**?

## 2

1 Super cūstōdiam meam stābō

et cōnsistam super **speculam**

et contemplābor, ut videam quid **dīcat** mihi

et quid respondeat ad querēlam meam.

2 Et respondit mihi Dominus et dīxit:

”Scrībe vīsum

et explānā eum super tabulās,

ut percurrat, quī lēgerit eum.

3 Quia adhūc **vīsus** ad tempus cōnstitūtum,

sed anhēlat in fīnem et nōn mentiētur;

sī **moram** fēcerit, exspectā illum,

quia veniēns veniet et nōn tardābit.

4 Ecce languidus, in quō nōn **est** **anima** **rēcta**;

iūstus autem in **fide** **suā** vīvet”.

5 Et **profectō** dīvitiae dēcipiunt **virum** superbum,

et nōn perveniet ad fīnem;

quī dīlātat quasi īnfernus faucēs suās

et ipse quasi mors et nōn adimplētur:

et congregat ad sē omnēs gentēs

et coacervat ad sē omnēs **pōpulōs**.

6 Numquid nōn omnēs istī super eum parabolam sūment

et loquēlam aenigmatum dīcentēs:

”Vae **eī**, quī multiplicat nōn **sua** — usquequō? C

et aggravat pignora super sē!”.

7 Numquid nōn **repente** cōnsurgent, quī mordeant tē,

et ēvigilābunt agitantēs tē,

et **eris** in **rapīnam** eīs?

8 Quia tū spoliāstī gentēs multās,

spoliābunt tē omnēs, quī **reliquī** fuerint dē **populīs**;

propter sanguinem hominum et oppressiōnem terrae,

cīvitātum et omnium habitantium in eīs.

9 Vae, quī congregat lucrum iniūstum in **malum** domuī suae,

ut pōnat in excelsō nīdum suum

et salvet sē dē manū **malī**!

10 Cōnsilium cēpistī in cōnfūsiōnem domuī tuae

**concidendī** **populōs** multōs

et peccāstī in animam tuam.

11 Quia **lapis** dē pariete clāmābit,

et trabēs dē contignātiōne respondēbit **eī**.

12 Vae, quī aedificat cīvitātem in sanguinibus

et condit urbem in inīquitāte!

13 Numquid nōn haec ā Dominō sunt exercituum,

ut labōrent **populī** prō igne,

et gentēs in vacuum fatīgentur?

14 Quia replēbitur **terra** cognitiōne glōriae Dominī,

sīcut aquae operiunt mare.

15 Vae, quī pōtum dat amīcō suō

mittēns venēnum suum et inēbriāns eum,

ut aspiciat nūditātem eius!

16 **Replēris** **ignōminia** prō **glōriā**;

bibe tū **quoque** et dēnūdāre!

Trānsībit ad tē calix dexterae Dominī,

et veniet **ignōminia** super glōriam tuam.

17 Quia vastitās **Libanī** operiet tē,

et **miseria** animālium dēterrēbit tē

propter sanguinem hominum et oppressiōnem terrae,

cīvitātum et omnium habitantium in eīs.

18 Quid prōdest sculptile,

quia sculpsit illud fictor suus;

cōnflātile et ōrāculum mendāx,

quia spērāvit in figmentō fictor eius, ut faceret simulācra **mūta**?

19 Vae, quī dīcit lignō: ”**Expergīscēre**!”, ”Surge!” lapidī tacentī!

Numquid ipse docēre poterit?

Ecce iste coopertus **est** aurō et argentō,

et **omnis** **spīritus** nōn **est** in vīsceribus eius.

20 Dominus autem in templō sānctō suō; sileat ā faciē eius **omnis** **terra**.

## 3

1 Ōrātiō Habacuc prophētae.

Secundum melōdiam lāmentātiōnum.

2 Domine, audīvī audītiōnem tuam

et timuī, Domine, opus tuum.

In **mediō** annōrum **vīvificā** illud,

in **mediō** annōrum nōtum faciēs.

Cum īrātus **fuerīs**, misericordiae recordāberis.

3 Deus ā Theman veniet,

et Sānctus dē monte Pharān. — Selah.

Operit caelōs **glōria** eius,

et **laudis** eius **plēna** **est** **terra**.

4 Splendor eius ut lūx erit,

radiī ex manibus eius:

ibi **abscondita** **est** fortitūdō eius.

5 Ante faciem eius ībit mors,

et ēgrediētur **pestis** post **pedēs** eius.

6 Stetit et concussit terram,

aspexit et dissolvit gentēs.

Et contrītī sunt montēs saeculī,

incurvātī sunt collēs antīquī

ab itineribus aeternitātis eius.

7 In afflīctiōne vīdī **tentōria** Chusan;

turbantur pellēs terrae Madian.

8 Numquid in flūminibus īrātus **es**, Domine,

aut in flūminibus **furor** tuus

vel in marī indignātiō **tua**?

Quia ascendēs super equōs tuōs,

quadrīgās tuās victrīcēs.

9 Suscitāns suscitābis arcum tuum,

sagittīs replēvistī pharetram tuam. — Selah.

In fluviōs scindēs terram,

10 vīdērunt tē et doluērunt montēs.

Effūdērunt aquās nūbēs,

**dēdit** abyssus **vōcem** suam,

in altum **levāvit** **manūs** suās.

11 Sōl et **lūna** stetērunt in habitāculō suō,

prae **lūce** sagittārum tuārum discēdunt,

prae splendōre **fulgurantis** hastae tuae.

12 In fremitū calcābis terram,

in furōre conterēs gentēs.

13 **Ēgressus** **es** in salūtem **populī** tuī,

in salūtem cum chrīstō tuō.

Percussistī caput dē domō impiī,

dēnūdāstī fundāmentum usque ad petram. — Selah.

14 Cōnfōdistī iaculīs tuīs caput bellātōrum eius,

venientium ut turbō ad dispergendum mē;

exsultātiō eōrum, sīcut eius, quī dēvorat pauperem in absconditō.

15 Viam fēcistī in marī equīs tuīs,

in **lutō** aquārum multārum.

16 Audīvī, et conturbātus **est** venter meus,

ad **vōcem** contremuērunt **labia** **mea**. Ingreditur putrēdō in ossibus meīs, et subter mē vacillant **gressūs** meī.

Conquiēscam in **diē** trībulātiōnis,

ut ascendat super **populum**, quī invādit nōs.

17 **Fīcus** enim nōn flōrēbit,

et nōn erit **frūctūs** in vīneīs;

mentiētur opus olīvae,

et **arva** nōn afferent cibum;

abscissum **est** dē ovīlī **pecus**,

et nōn **est** armentum in praesēpibus.

18 Ego autem in Dominō gaudēbō

et exsultābō in Deō salvātōre meō.

19 Dominus Deus fortitūdō **mea**

et pōnet **pedēs** meōs quasi cervōrum et super **excelsa** **mea** dēdūcet mē.

Magistrō chorī. Ad sonitum chordārum.


