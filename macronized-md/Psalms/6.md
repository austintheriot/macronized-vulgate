1 In fīnem, in carminibus. Psalmus Dāvīd. Prō **octāvā**. 
2 Domine, nē in furōre tuō arguās mē, neque in **īrā** **tuā** corripiās mē.
3 Miserēre meī, Domine, quoniam īnfirmus sum; **sānā** mē, Domine, quoniam **conturbāta** sunt ossa **mea**.
4 Et **anima** **mea** **turbāta** **est** valdē; sed tū, Domine, usquequō?
5 **Convertēre**, Domine, et ēripe animam meam; salvum mē fac propter misericordiam tuam.
6 Quoniam nōn **est** in morte quī memor sit tuī; in īnfernō autem **quis** cōnfitēbitur tibi?
7 Labōrāvī in gemitū meō; lavābō per singulās noctēs **lectum** meum: lacrimīs meīs strātum meum rigābō.
8 Turbātus **est** ā furōre oculus meus; inveterāvī inter omnēs inimīcōs meōs.
9 Discēdite ā mē omnēs quī operāminī inīquitātem, quoniam exaudīvit Dominus **vōcem** **flētūs** meī.
10 Exaudīvit Dominus dēprecātiōnem meam; Dominus ōrātiōnem meam suscēpit.
11 Ērubēscant, et conturbentur vehementer, omnēs inimīcī meī; convertantur, et ērubēscant valdē vēlōciter.