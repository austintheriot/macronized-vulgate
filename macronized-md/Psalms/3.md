1 Psalmus Dāvīd, cum fugeret ā faciē Absalom fīliī suī.

2 Domine, quid multiplicātī sunt quī trībulant mē? Multī īnsurgunt adversum mē;

3 multī dīcunt animæ meæ: Nōn est salūs ipsī in Deō ejus.

4 Tū autem Domine, susceptor meus es, glōria mea, et exaltāns caput meum.

5 Vōce meā ad Dominum clāmāvī; et exaudīvit mē dē monte sānctō suō.

6 Ego dormīvī, et sopōrātus sum; et exsurrēxī, quia Dominus suscēpit mē.

7 Nōn timēbō mīllia populī circumdantīs mē. Exsurge, Domine; salvum mē fac, Deus meus.

8 Quoniam tū percussistī omnēs adversantēs mihi sine causā; dentēs peccātōrum contrīvistī.

9 Dominī est salūs; et super populum tuum benedictiō tua.
