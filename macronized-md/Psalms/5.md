1 In fīnem, prō **eā** quæ hærēditātem cōnsequitur. Psalmus Dāvīd. 
2 Verba **mea** auribus percipe, Domine; intellige clāmōrem meum.
3 Intende vōcī ōrātiōnis meæ, rēx meus et Deus meus.
4 Quoniam ad tē ōrābō, Domine: **manē** exaudiēs **vōcem** meam.
5 **Māne** astābō tibi, et vidēbō quoniam nōn Deus volēns inīquitātem tū **es**.
6 Neque habitābit juxtā tē malignus, neque permanēbunt injūstī ante oculōs tuōs.
7 Ōdistī omnēs quī operantur inīquitātem; perdēs omnēs quī loquuntur mendācium. **Virum** sanguinum et dolōsum abōminābitur Dominus.
8 Ego autem in multitūdine misericordiæ tuæ introībō in domum tuam; adōrābō ad templum sānctum tuum in timōre tuō.
9 Domine, dēdūc mē in **jūstitiā** **tuā**: propter inimīcōs meōs dīrige in cōnspectū tuō viam meam.
10 Quoniam nōn **est** in ōre eōrum **vēritās**; cor eōrum vānum **est**.
11 Sepulchrum patēns **est** guttur eōrum; linguīs **suīs** **dolōsē** agēbant: jūdicā illōs, Deus. **Dēcidant** ā cōgitātiōnibus **suīs**; secundum multitūdinem impietātum eōrum expelle eōs, quoniam **irrītāvērunt** tē, Domine.
12 Et lætentur omnēs quī spērant in tē; in æternum exsultābunt, et habitābis in eīs. Et glōriābuntur in tē omnēs quī dīligunt **nōmen** tuum,
13 quoniam tū benedīcēs jūstō. Domine, ut scūtō bonæ voluntātis tuæ corōnāstī nōs.