1 In fīnem, in carminibus. Psalmus Dāvīd. 
2 Cum invocārem exaudīvit mē Deus jūstitiæ meæ, in trībulātiōne dīlātāstī mihi. Miserēre meī, et exaudī ōrātiōnem meam.
3 Fīliī hominum, usquequō gravī **corde**? ut quid dīligitis vānitātem, et quæritis mendācium?
4 Et scītōte quoniam mīrificāvit Dominus sānctum suum; Dominus exaudiet mē cum clāmāverō ad eum.
5 Īrāsciminī, et nōlīte peccāre; quæ dīcitis in cordibus vestrīs, in cubīlibus vestrīs compungiminī.
6 **Sacrificāte** sacrificium jūstitiæ, et **spērātē** in Dominō. Multī dīcunt: **Quis** ostendit nōbīs **bona**?
7 Signātum **est** super nōs lūmen **vultūs** tuī, Domine: dedistī lætitiam in **corde** meō.
8 Ā frūctū frūmentī, vīnī, et oleī **suī**, multiplicātī sunt.
9 In pāce in idipsum dormiam, et requiēscam;
10 quoniam tū, Domine, singulāriter in spē cōnstituistī mē.