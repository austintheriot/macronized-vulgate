PSALMUS 1
1 Beātus vir, quī nōn abiit in cōnsiliō impiōruma
et in viā peccātōrum nōn stetit
et in conventū dērīsōrum nōn sēdit,
2 sed in lēge Dominī voluntās eius,
et in lēge eius meditātur diē ac nocte.
3 Et erit tamquam lignum plantātum secus dēcursūs aquārum,
quod frūctum suum dabit in tempore suō;
et folium eius nōn dēfluet,
et omnia, quaecumque faciet, prōsperābuntur.
4 Nōn sīc impiī, nōn sīc,
sed tamquam pulvis, quem prōicit ventus.
5 Ideō nōn cōnsurgent impiī in iūdiciō,
neque peccātōrēs in conciliō iūstōrum.
6 Quoniam nōvit Dominus viam iūstōrum,
et iter impiōrum perībit.

PSALMUS 2
1 Quārē fremuērunt gentēs,
et populī meditātī sunt inānia?
2 Astitērunt rēgēs terrae,
et prīncipēs convēnērunt in ūnum
adversus Dominum et adversus chrīstum eius:
3 “Dīrumpāmus vincula eōrum
et prōiciāmus ā nōbīs iugum ipsōrum!”.
4 Quī habitat in caelīs, irrīdēbit eōs,
Dominus subsannābit eōs.
5 Tunc loquētur ad eōs in īrā suā
et in furōre suō conturbābit eōs:
6 “Ego autem cōnstituī rēgem meum super Sīōn[^1], montem sānctum meum!”.
7 Praedicābō dēcrētum eius.
Dominus dīxit ad mē: “Fīlius meus es tū;
ego hodiē genuī tē.
8 Postulā ā mē, et dabō tibi gentēs hērēditātem tuam
et possessiōnem tuam terminōs terrae.
9 Regēs eōs in virgā ferreā
et tamquam vās figulī cōnfringēs eōs”.
10 Et nunc, rēgēs, intellegite;
ērudīminī, quī iūdicātis terram.
11 Servīte Dominō in timōre
et exsultāte eī cum tremōre.
12 Apprehendite disciplīnam, nē quandō īrāscātur,
et pereātis dē viā,
cum exārserit in brevī īra eius.
Beātī omnēs, quī cōnfīdunt in eō.

[^1]: Sīōn / Siōn

PSALMUS 3
1 PSALMUS. Dāvīd, cum fūgit ā fīliō suō Absalom.
2 Domine, quid multiplicātī sunt, quī trībulant mē?
Multī īnsurgunt adversum mē,
3 multī dīcunt animae meae:
“Nōn est salūs ipsī in Deō”.
4 Tū autem, Domine, prōtēctor meus es,
glōria mea et exaltāns caput meum.
5 Vōce meā ad Dominum clāmāvī,
et exaudīvit mē dē monte sānctō suō.
6 Ego obdormīvī et sopōrātus sum,
exsurrēxī, quia Dominus suscēpit mē.
7 Nōn timēbō mīlia populī circumdantis mē.
Exsurge, Domine salvum mē fac, Deus meus;
8 quoniam tū percussistī in māxillam omnēs adversantēs mihi,
dentēs peccātōrum contrīvistī.
9 Dominī est salūs,
et super populum tuum benedictiō tua.

PSALMUS 4
1 Magistrō chorī. Fidibus. PSALMUS. Dāvīd.
2 Cum invocārem, exaudīvit mē Deus iūstitiae meae.
In trībulātiōne dīlātāstī mihi;
miserēre meī et exaudī ōrātiōnem meam.
3 Fīliī hominum, usquequō gravī corde?
Ut quid dīligitis vānitātem et quaeritis mendācium?
4 Et scītōte quoniam mīrificāvit Dominus sānctum suum;
Dominus exaudiet, cum clāmāverō ad eum.
5 Īrāsciminī et nōlīte peccāre;
loquiminī in cordibus vestrīs,
in cubīlibus vestrīs et conquiēscite.
6 Sacrificāte sacrificium iūstitiae
et spērāte in Dominō.
7 Multī dīcunt: “Quis ostendit nōbīs bona?”.
Levā in signum super nōs lūmen vultūs tuī, Domine!
8 Maiōrem dedistī laetitiam in corde meō,
quam cum multiplicantur frūmentum et vīnum eōrum.
9 In pāce in idipsum dormiam et requiēscam,
quoniam tū, Domine, singulāriter in spē cōnstituistī mē.

PSALMUS 5
1 Magistrō chorī. Ad tībiās. PSALMUS. Dāvīd.
2 Verba mea auribus percipe, Domine;
intellege gemitum meum.
3 Intende vōcī clāmōris meī,
rēx meus et Deus meus.
4 Quoniam ad tē ōrābō, Domine,
māne exaudiēs vōcem meam;
māne astābō tibi et exspectābō.
5 Quoniam nōn Deus volēns inīquitātem tū es;
neque habitābit iuxtā tē malignus,
6 neque permanēbunt iniūstī ante oculōs tuōs.
7 Ōdistī omnēs, quī operantur inīquitātem,
perdēs omnēs, quī loquuntur mendācium;
virum sanguinum et dolōsum abōminābitur Dominus.
8 Ego autem in multitūdine misericordiae tuae
introībō in domum tuam;
adōrābō ad templum sānctum tuum in timōre tuō.
9 Domine, dēdūc mē in iūstitiā tuā propter inimīcōs meōs,
dīrige in cōnspectū meō viam tuam.
10 Quoniam nōn est in ōre eōrum vēritās,
cor eōrum fovea;
sepulcrum patēns est guttur eōrum,
molliunt linguās suās.
11 Iūdicā illōs, Deus; dēcīdant ā cōgitātiōnibus suīs;
secundum multitūdinem impietātum eōrum expelle eōs,
quoniam irrītāvērunt tē, Domine.
12 Et omnēs, quī spērant in tē,
laetentur, in aeternum exsultent.
Obumbrābis eīs, et glōriābuntur in tē,
quī dīligunt nōmen tuum;
13 quoniam tū benedīcēs iūstō, Domine,
quasi scūtō, bonā voluntāte corōnābis eum.
